\u0f88
dam chos sprul sku snying thig las :
dpal ldan ri khrod ma'i sgrub thabs dngos grub kun 'byung zhes bya ba bzhugs so :
\u0f88\u0f88\u0f88\u0f88
bdag 'dra pad+ma 'dud 'dul gyis :
da lta'i mtsho rgyal 'brog mi dang :
ma 'ongs sems can don slad du :
ri khrod lo ma gyon ma yi :
sgrub thabs zab mo 'di bzhin no :
sngon 'gro dngos gzhi rjes gsum las :
dang po sngon 'gro'i rim pa ni :
dus chen yar ngo'i tshes grangs bzang po la :
dben zhing yid 'ongs gnas mchog tu :
bkra shis sa la ma ng+hal chag chag gdab :
de steng mu khyud rim pa lnga ru bskor :
de dbus pad+ma nyi zla'i gdan :
de rgyab phyogs bzhir pad 'dab bzhi :
mtshams bzhir pad chung bzhi re dang :
de rgyab 'ja' 'od me ris bskor :
phyogs bzhi phyogs tshon pad shun dkar :
'ja' 'od sna lnga me ris bskor :
de steng man 'dzil khri'u'i khar :
bum pa mtshan ldan mgul chings dkar po bya :
gtsang ma'i chu yis sum cha bkang :
bum rdzas nyer lnga gzhung bzhin no :
me tog 'bras bu can gyi shing gis kha rgyan bya :
g.yas su gtor snod gtsang ma'i nang :
gtor ma zlum po dkar po bya :
phyogs bzhir lcog zlum bzhi yis bskor :
de yi mtha' ma skyu gus bskor :
rgyan sogs thams cad dkar po bya :
sngon 'gro bca' gzhi'i le'u ste dang po 'o :
sa ma ya :
rgya rgya rgya :
de nas rang nyid khrus bya :
gos dkar po gyon :
bde ba'i gdan la 'dug la :
skyabs 'gro sems bskyed bya ba ni :
oM AHhU~M:
bdag dang mtha' yas sems can rnams :
ci srid snying po byang chub ma thob bar :
skyabs gnas mchog gyur rnams la skyabs su mchi 'o :
de nas sems bskyed pa ni :
khams gsum skye gnas bzhi'i bsdus sems can rnams :
nad gdon tshe la bar chad kun zhi zhing :
nad 'joms lha yi go 'phang thob bya'i phyir :
dpal ldan ri khrod ma'i bsgom bzlas la 'jug par bgyi 'o :
sems bskyed pa'i le'u ste gnyis pa'o :
de nas yan lag bcu pa ni :
oM AHhU~M:
bla ma rig 'dzin mkha' 'gro'i tshogs :
pad+ma nyi zla'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
mya ngan mi 'da' 'gro ba'i dpal gyur bzhugs :
sgo gsum mi dge'i las gyur mthol zhing bshags :
'khor gsum chos kyi 'khor lo bskor bar bgyi 'o :
yan lag bcu pa'i mchod 'bul gyi le'u ste gsum pa'o :
sa ma ya :
rgya rgya rgya :
de nas gzhal yas khang gi lha bskyed ni :
paM:
paM las pad+ma gnam lcags las grub pa'i :
nag la rngams brjid gzhal yas khang gi dbus :
stong nyid snying rje'i ngang nyid las :
pad+ma nyi zla bdud bzhi'i steng :
rang rig skad cig dran rdzogs su :
paM yig ljang gu'i 'phro 'du las :
'phags mchod sems can thams cad kyi :
nyon mongs nad rigs kun 'joms shing :
tshur 'dus yongs su gyur pa las :
bdag nyid ri khrod lo ma can gyi mkha' 'gro ma :
sku mdog ljang gu zhal gsum phyag drug ma :
dbus ljang g.yas dkar g.yon dmar zhal :
cung zad khro zhing sgeg pa'i nyams :
spyan gsum rab bsgrad dbu skra gyen brdzes shing :
g.yas gsum rdo rje dgra satwa mda':
g.yon gsum sdigs mdzub zhags pa shing :
zhabs bzhi 'dor thabs bdud bzhi brdzis :
dpag bsam shing lo ras dkar sku stod g.yogs :
gsus 'phyang sku smad stag sham gsol :
phyag gdub zhabs gdub do shal kun :
rat+na dang ni shing gi 'bras bus brgyan :
bskal pa'i me phung klong du bzhugs :
de ltar gsal ba'i gnas gsum las :
'od zer dkar dmar mthing gsum 'phros :
phyogs dus sangs rgyas ma lus kun :
dpal ldan ri khrod ma yi rnam par spyan 'dren no :
oM pi shA tsi par+Na sha wa rI sa pa ri wA ra sa ma ya dzaHdza :
gzhal yas lha bskyed pa'i le'u ste bzhi pa'o :
de nas spyan 'dren pa ni :
oM:
chos kyi dbyings las gzugs kyi sku sprul ma :
ri khrod lo ma gyon ma 'khor dang bcas :
'gro ba'i nad rnams ma lus 'joms mdzad phyir :
ma thogs gnas 'dir spyan 'dren gshegs su gsol :
oM par+Na sha wa rI sa ma ya dzaHdza :
dzaHhU~M baM ho :
pad+ma ka ma lA ya satwaM:
spyan 'dren gyi le'u ste lnga pa'o :
de nas phyag 'tshal ba ni :
oM:
chos sku kun tu bzang mo'i cho rol las :
longs sku dpal ldan ri khrod mkha' 'gro ma :
gang 'dul thabs kyis sprul skus gzhan don mdzad :
sku gsum lhun grub ma la phyag 'tshal lo :
na mo pu ru sha ya ho :
phyag 'tshal gyi le'u ste drug pa'o :
de nas mchod pa 'bul ba ni :
oM par+Na sha wa rI sa pa ri wA ra ar+g+haM sogs kyis mchod :
stong gsum 'di'am gzhan dag thams cad na :
ga pur dzA ti snying zho sha la sogs :
nyon mongs nad 'joms sman gyi rigs rnams kun :
dpal ldan ri khrod lo ma can la 'bul :
thugs rjes brtse bar dgongs te bzhes nas kyang :
tshe yi nyon mongs nad rigs zhi bar mdzod :
oM par+Na sha wa rI sa pa ri wA ra ma hA pany+tsa pU tsa AHhU~M:
mchod pa 'bul ba'i le'u ste bdun pa'o :
de nas bstod pa ni :
hU~M:
chos kyi dbyings nas rang byung sprul pa'i lha :
dus gsum rgyal ba kun gyi yum gyur ma :
dpal ldan ri khrod lo ma gyon ma ni :
zhal gsum phyag drug zhabs bzhi 'gying bag can :
nyon mongs nad 'joms ma la phyag 'tshal bstod :
dar dkar shing lo stag sham na bza' gsol :
zhabs bzhis bdud bzhi mnan cing khro tshul ldan :
rang rtags rgyan dang phyag mtshan sna tshogs thogs :
bzhi brgya rtsa bzhi'i nad rnams 'joms mdzad lha :
bdud 'dul lha mo khyod la phyag 'tshal bstod :
'gro mgon lha mo nad rnams 'joms mdzad ma :
khyed la mchod bstod phrin las bcol ba ni :
rnal 'byor bdag cag mi nor 'khor bcas la :
glo bur rims nad kre ta par pa ta :
ltag tshad snying gzer dmar yams la sogs pa'i :
'go ba'i nad rnams ma lus zhi bar mdzod :
zhi mdzad lha mo khyod la phyag 'tshal bstod :
bstod pa'i le'u ste brgyad pa'o :
oM pi shA tsi par+Na sha ba rI sarba u pa dra be pra sha ma ni swA hA:
rjes spyod bsngo ba smon lam la sogs spyi mthun bya'o :
rdzogs rim chos nyid stong pa'i ngang la bzhag :
'gro la snying rje tshad med bsgom :
pad+ma'i thugs bcud khyad par can :
nyams su blangs pa'i skal ldan kun :
bzhi brgya rtsa bzhi'i nad rnams dang :
ye 'drog sum brgya drug cu dang :
byis pa'i gdon chen bco lnga dang :
gdon rigs stong phrag brgyad cu sogs :
khyad par 'go ba'i nad kyis mi tshugs 'gyur :
'di nyid sgrub pa'i sa phyogs der :
mi nad phyugs nad thams cad kun :
myur du zhi bar the tshom med :
mthar thug 'bras bu tshe 'di la :
bde chen gnas su nges par skye :
e ma nad kun 'joms pa'i man ngag 'di :
bdag 'dra o rgyan mkhan po pad+ma 'byung gnas kyis :
tsit+ta'i khrag phyung lag mthil bkod pa 'di :
da lta mtsho rgyal 'brog mi gnyis la bstan :
da lta spel ba'i gnas med pas :
nyams su longs la gter du sbos :
dus ngan snyigs ma'i sems can la :
'gro don dpag med 'byung bar 'gyur :
ma 'ongs snying gi bu dang 'phrad par shog :
sa ma ya :
rgya rgya rgya :
dpal ldan ri khrod ma'i sgrub thabs 'di kho na'o :
'di kho na'o :
ma 'ongs dus ngan snyigs ma lnga brgya'i tshe :
theg chen bstan pa dar la ma smin dus :
gsang sngags zer zhing bcos ma'i chos kyis gang :
chos rnams thams cad tshong dus 'o ma 'dra :
dper na nas la phub ma bsres dang mtshungs :
ltar snang legs kyang grub rtags thon mi med :
gal srid thon kyang phugs su bkra mi shis :
de phyir mkhas 'dod sprel 'dra'i slob dpon 'gas :
rdo rje'i tshig rkang 'di rnams la :
bzo bcos ma byed pad+ma rgyal po'i bka':
rol pa rkya bdun khyod la bka' 'di gtad :
thub par srungs shig badzra sa ma ya :
rgya rgya rgya :
bdag 'dra rig 'dzin bdud 'dul rdo rjes /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
shog ser ngos nas dag par phab pa'i yi ge pa ni o rgyan bstan srung ngo ///
/[ \u0f88 ]dam chos sprul sku snying thig las :
dpal ldan ri khrod ma'i bum sgrub nyon mongs nad 'joms zhes bya ba bzhugs so :[ \u0f88\u0f88\u0f88\u0f88\u0f88\u0f88\u0f88\u0f88 ]bdag 'dra pad+ma bdud 'dul gyis :
ma 'ongs nga yi thugs sras don phyir du :
rje btsun ri khrod ma'i sgrub thabs 'di bzhin no :
bum pa dkar po 'bras bu can gyi shing gis kha brgyan cing :
gtsang ma'i gos kyi mgul chings dkar po bya :
dung chos gzungs thag rdo rje rnams kyis legs par brgyan byas la :
ga pur gyis gtsor byas pa'i bum rdzas rnams spyi ltar gsag :
yol ba bla bre rgyal mtshan sogs :
gzhan yang dkon mchog gi rten rnams legs par bkram :
gzhan yang mchod pa'i bye brag thams cad bsham :
rdor dril dang ting shag rnams bzhag la :
bdag mdun rnams sngon du song bas :
bum pa bsang sbyang bya :
b+h+rU~M las rin po che'i bum pa yangs shing rgya che ba :
zhabs zhum pa lto ba ldir ba :
mgrin pa phra ba kha g.yel ba :
nang chu dang bcud sna tshogs kyis gang bar gyur pa la :
pad nyi'i gdan la rje btsun ma gzhung ltar bskyed cing bzlas pa la 'bad do :
mngon rtogs ni :
mdun gyi dal mi dmigs pa stong pa'i ngang las :
paM yig ljang gu'i 'phro 'du las :
don gnyis byas :
dpal ldan ri khrod lo ma gyon ma sku mdog ljang gu zhal gsum phyag drug ma :
g.yas dkar g.yon dmar dbus ljang zhal :
cung zad khro zhing bzhad tshul can :
spyan gsum gsum dang ldan pa :
dbu skra dmar ser gyen du brdzes shing :
phyag g.yas gsum rdo rje dang dgra satwa shes rab kyi mda' bsnams pa :
g.yon gsum sdigs mdzub dang zhags pa shing 'bras lo ma can bsnams pa :
sku stod la dar dkar gyi na bza' dang dpag bsam gyi shing lo gsol ba :
phyag zhabs thams cad rin po che dang shing gi 'bras bus brgyan pa :
gsus pa 'phyang zhing sku smad la stag gi pags pa'i sham thabs gsol ba :
zhabs bzhi bsgrad cing nyon mongs pa'i bdud bzhi mnan pa :
ye shes kyi me ri me phung 'bar ba'i klong du bzhugs pa'i :
gnas gsum nas 'od zer dkar dmar mthing gsum 'phros :
sgrub thabs bzhin du rig pa'i mda' dang sbyar :
bsnyen pa la 'bad pa gal che'o :
bum pa'i lha tshogs rnams 'od du zhu nas chu dang gnyis med du 'dres :
sman gyi sdong por gyur cing nad gso'i sman gyi bcud du gyur par bsam :
ri khrod lo ma gyon ma'i yang zab sgrub skor bcud bsdus 'di :
ma 'ongs sems can don phyir du :
blo gsal 'gro la snying rje che ldan pa :
bka' 'di ma 'ongs nga sprul bu dang 'phrad par shog :
rol pa rkya bdun khyod la gtad :
thub par srungs shig badzra sa ma ya :
rgya rgya rgya :
zab rgya :
gtad rgya :
gsang rgya :
sbas rgya :
shin tu gnyan pas srungs shig badzra sa ma ya :
rgya rgya rgya :
bdag 'dra rang bzhin rdzogs pa chen po'i rnal 'byor pa rig 'dzin bdud 'dul rdo rjes /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
shog ser ngos nas dag par phab pa'i yi ge pa ni /
o rgyan bstan srung ngo ///
/[ \u0f88 ]dam chos sprul sku snying thig las :
dpal ldan ri khrod lo gyon ma'i dbang chog bdud rtsi'i chu rgyun zhes bya ba bzhugs so :[ \u0f88\u0f88\u0f88\u0f88\u0f88\u0f88\u0f88 ]bdag 'dra pad+ma 'od 'bar gyis :
ma 'ongs sems can don phyir du :
gter kha bye ba mang sbas kyang :
kun gyi yang snying sprul sku snying thig gi :
cha rkyen dpal ldan ri khrod lo ma yi :
dbang bskur zab mo 'di bzhin no :
sngon 'gro dngos gzhi rjes gsum las :
dang po sngon 'gro'i rim pa 'di bzhin no /
khrus byas bgegs bskrad srung 'khor bsgom :
gral du 'khod la ma rdal 'bul :
gsol ba 'debs pa ni :
e ma bla ma rin po che :
sangs rgyas kun bdag rdo rje 'dzin :
nyon mongs dri mas rab dben phyir :
dpal ldan ri khrod mkha' 'gro ma'i :
gsang ba'i dbang mchog bskur du gsol :
zhes pas ye shes pa dbab cing :
tiSh+Tha badzra gyis brtan par byed :
dngos gzhi dbang ni bum pa spyi bor bzhag la 'di skad do :
hU~M hrI:
bkra shis bum pa mtshan ldan gzhal yas khang :
nyon mongs nad 'joms bdud rtsi sman mchog 'dis :
skal ldan bu mchog khyod la dbang bskur bas :
nyon mongs nad rigs ma lus rab zhi nas :
lus ngag yid gsum smin cing grol bar shog :
oM AHhU~M par+Na sha wa rI pany+tsa a mr-ita a b+hi Shiny+tsa hU~M:
gnas gsum du bskur la :
de nas bzlas lung sbyin :
rang nyid dpal ldan ri khrod lo ma can gyi mkha' 'gro mar gsal ba'i snying gar nyi ma'i dkyil 'khor gyi steng du :
paM yig ljang gu'i mtha' skor du :
sngags phreng las 'od zer 'gal me lta bur 'khor :
slob dpon gyi zhal nas thon slob ma'i snying ga'i sngags phreng la thim par bsam la :
bzlas lung sbyin :
phreng ba lag tu gtad la 'di skad do :
gsal cha ma 'gags yi dam lha yi dbang :
gsang sngags snying po 'ur tir sing sgra sgrog :
sngags bzlas chu rgyun ci bzhin du :
skal ldan bu mchog khyod kyis thob par shog :
rtsa sngags bzla :
dbyangs yig dang ye d+harmA brjod :
de nas me long sman lnga sin+d+hu ras byugs pa snying gar bzhag la :
chos dbyings rnam dag yi dam lha yi dbang :
rtog med dbang mchog byang sems sin+d+hu ra :
nad kun sel mdzad pany+tsa lnga yi dbang :
skal ldan bu mchog khyod la dbang bskur bas :
kre ta par pa ta la sogs pa yi :
nad gdon ma lus thams cad kun zhi shog :
rtsa sngags sham bur tsit+ta sogs brjod :
gtor ma spyi bor bzhag la :
hU~M:
ye shes lnga ldan dam rdzas ba ling ta :
sku lnga lhun grub ye shes DA ki'i dbang :
nyon mongs nad 'joms ma yi dbang bskur bas :
skal ldan bu mchog khyod la yongs rdzogs shog :
rtsa sngags dang ba ling ta sogs bya'o :
tshig dbang ni :
e ma lta ba yi dam dkyil 'khor lha tshogs yin :
sgom pa mi 'gyur mi zhig dpyod sgom bral :
spyod pa 'gags med rang grol shugs 'byung dang :
dam tshig 'phrin las gzhan don sna tshogs spyod :
'bras bu rang grol ye shes kun tu bzang :
lta ba sgom pa spyod pa 'bras bu yang :
yi dam lha tshogs sku gsung thugs la tshang :
rig stong grags stong dran stong stong pa'i tshogs :
sems byung stong gsal rang byung ma 'gags gsal :
rnam rtog 'gyu dran ngo bo nyid kyis stong :
ye shes lhan cig skyes pas dgag sgrub med :
rtag tu de nyid ngang la gnas par mdzod :
rtag tu de nyid ngang la gnas gyur na :
tshe 'dir sangs rgyas 'grub nges skal ldan kun :
tshogs 'khor bskor :
rjes chog spyi dang mthun par bya'o :
e ma ri khrod lo ma can gyi mkha' 'gro ma'i :
dbang chog bdud rtsi'i bum pa 'di :
ma 'ongs las can bu yi don phyir du :
mtsho rgyal khyod kyis yi ger thobs la gter du sbos :
ri khrod ma yi sgrub thabs mang sbas kyang :
dbang chog bcud ldan 'di las med :
bka' 'di ma 'ongs las can bu dang 'phrad par shog :
rol pa rkya bdun khyod la bka' 'di gtad :
thub par srungs shig badzra sa ma ya :
rgya rgya rgya :
skal med byung na dbang po snubs :
man+t+ra :
g+hu h+ya :
brda thim :
rang bzhin rdzogs pa chen po'i rnal 'byor pa rig 'dzin 'dud 'dul rdo rjes /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
shog ser ngos nas dag par phab pa'i yi ge pa ni o rgyan bstan srung ngo //
shog ser bu las dus mtha'i ban sprang gis zhal bshus so //
sarba mang+ga laM/
sa ma ya tha ///
/[ \u0f88 ]dam chos sprul sku snying thig las :
dpal ldan ri khrod lo ma can gyi srung 'khor yid bzhin nor bu bzhugs so :[ \u0f88\u0f88\u0f88 ]bdag 'dra rig 'dzin pad+ma bdud 'dul gyis :
rje btsun ri khrod ma'i srung 'khor zab mo 'di bzhin no :
ras sam gro shog legs po la :
mu khyud rim pa lnga ru bskor :
dbus su paM yig khog yangs bri :
de yi khog par rtsa sngags dang :
gang bsrung gi ming dang spel tshig bri :
de yi phyi rim rtsibs bzhi la :
sngags mgo phyir bstan sngags tshan tshang bar bri :
rtsibs mchan la yang de bzhin tshang bar bri :
de rgyab mu khyud phyogs bzhir rdo rje bzhi :
mtshams bzhir chu ris bri'o :
de rgyab mu khyud la sngags mgo gnyis sprad gang shong bsrung bya'i spel tshig srungs shig rak+Sha sogs bri bar bya'o :
de rgyab mu khyud la rten 'brel snying po bri :
de'i phyi rim me ris bskor :
tsakra gur gum gyi khu bas bri'o :
rtsa sngags kyis rab tu gnas par bya :
bsgrub bya'i mgul lam :
pho'i dpung pa g.yas :
mo'i g.yon du btags so :
'di yi yon tan brjod las 'das :
nyon mongs nad las grol ba dang :
khyad par 'go ba'i nad kyis tshugs mi srid :
gdon bgegs gnod pas tshugs mi 'gyur :
mi dang mi min nyer 'tshe dang :
che 'dre chung sri'i gnod pa dang :
rmi lam mtshan ma ngan pa dang :
byad dang rbod gtong dal yams dang :
mdor na mi phyugs nor nad la sogs pa :
bdud dang gshin rje srin po'i 'jigs pa sogs :
de dag kun las grol bar 'gyur :
stag gzig dom dred dug sbrul rkun bu sogs :
de dag kun las skyob par 'gyur :
mthong thos 'gro ba kun gyi yid du 'ong bar 'gyur :
tsakra gza' skar tshes grangs bzang po la bri ba gnad che :
gu gul gyis bdug cing bgegs bskrad :
dam tshig bskyed cing ye shes pa bstim :
me tog 'thor zhing shis pa brjod :
rang sngags khri 'bum bzlas shing tsakra la phu btab :
g.yogs ser po bya :
mi nag la mgul du btags :
lo re bzhin du rab gnas bskyar :
skye dman dang dud 'gro la bsrung na :
paM khog sngags tshar gcig gi mthar 'di ltar bri'o :
oM pi shA tsi par+Na sha wa rI sarba u pa pra sha ma ni swA hA:
gang bsrung gi ming dang rak+Sha bri'o :
rten 'brel snying po brgya rtsas rab gnas bya'o :
gzhan la med pa'i khyad chos 'di :
bud med mtsho rgyal bdag gis yi ger bkod :
bka' 'di rol pa rkya bdun khyod la gtad :
thub par srungs shig badzra sa ma ya :
rgya rgya rgya :
ma 'ongs snying gi bu dang 'phrad par shog :
'phrad nas 'gro la phan thogs rgya cher shog :
sa ma ya :
rgya rgya rgya :
rig 'dzin chen po bdud 'dul rdo rjes /
tsha ba sgro brag ces tsit+ta gnam langs 'dra ba'i mgul nas gdan drangs pa'o //
shog ser ngos nas dag par phab pa'i yi ge pa ni o rgyan bstan srung ngo //
shog ser bu las zhal bshus pa'i yi ge ni /
dus mtha'i ban sprang d+harma sA ga ra'o //
ci srid 'jig rten bskal pa ma stongs bar /
de srid dam pa'i chos 'di ma rdzogs so //
sarba dza ga taM///
/[ \u0f88 ]dam chos sprul sku snying thig las :
dpal ldan ri khrod ma'i me mchod phrin las myur 'grub ma bzhugs so :[ \u0f88\u0f88\u0f88 ]bdag 'dra pad+ma bdud 'dul gyis :
dpal ldan ri khrod ma'i me mchod 'di bzhin no :
mtsho rgyal khyod kyis yi ger thobs la gter du sbos :
ma 'ongs tshe na 'gro don dpag med 'byung :
shar gyi phyogs nas sa blangs la ma rdal mda' gang bya :
da la sgrub bzhung bzhin bri bar bya :
tsan+dan dkar po dang lo ma can gyi shing la :
zhi ba'i thab khung zlum por brtsigs :
zhi ba'i sbyin sreg thams cad spyi ltar gsog :
me lha bla ma ltar du bskyed :
me lha'i lto bar rje btsun ma bskyed cing :
spyan 'dren mchod bstod gzhung bzhin bya :
bsreg rdzas 'bul zhing :
nad gdon sdig sgrib zhi ba'i phrin las bcol :
rtsa sngags sham bur gang 'dod kha lo bsgyur :
nyes byas bshags :
yi ge brgya pas lhag chad kha bskang :
ye shes pa gshegs :
dam tshig pa rang la bsdu :
smon lam btab cing shis pa brjod :
'di bgyis yon tan nad gdon sdig sgrib thams cad dag :
'gal rkyen bkra mi shis kun zhi :
bzhi brgya rtsa bzhi'i nad la sogs :
mi nad nor nad thams cad rgyun chad 'gyur :
ma 'ongs rig 'dzin pad+ma'i thugs kyi sras :
bdud 'dul rdo rje rtsal dang 'phrad par shog :
rol pa rkya bdun khyod kyis bka' 'di thub par srungs :
sa ma ya :
rgya rgya rgya :
rig 'dzin bdud 'dul rdo rjes tsha ba sgro brag ces tsit+ta gnam langs 'dra ba'i mgul nas gdan drangs pa'o //
shog ser ngos nas dag par phab pa'i yi ge pa ni o rgyan bstan srung ngo ///
/
!
rje btsun sha wa ri pa'i dmigs 'byed gsal ba'i me long zhes bya ba gter ston rang gis sbyar ba bzhugs so //
gu ru pad+ma sid+d+hi hU~M hrIH
rje btsun sha ba ri pa yi /
ma nor dmigs pa'i 'phro 'du 'di bzhin bkod //
pad 'byung mkha' 'gro'i tshogs kyis gnang bar zhu //
nor 'khrul byung na chos nyid klong du bzod par gsol //
de yang bskyed rim la yang rim bskyed /
thol bskyed skad cig dran rdzogs bskyed //
dbang po'i yul dang so so'i gzhung mthun la //
da lan 'di ni sgrub thabs dang mthun par //
stong pa'i ngang rtsal snying rje'i ngang nyid las //
rang rig 'gag med paM yig rig pa'i rtsal /
kha dog ljang gu 'od 'phros 'phags pa mchod //
tshur 'dus sems can rnams kyi las sgrib sbyangs //
skad cig dran rdzogs rig pa'i rang mdangs tsam //
chu las nya 'phar lta bu yis //
snang stong chu zla 'ja' tshon lta bur bskyed //
a 'thas sgom na gshin rje srin po'i rigs su gol //
zhen 'dzin bral ba chu zla 'ja' tshon bzhin //
rig pa'i mdangs tsam bsgom pa gu ru pad+ma'i bka'/
kho bos ma nor nyams len yi ger bkod //
skal ldan las can bu yis nyams len de ltar mdzod /
!
/rang nyid ri khrod lo mar gsal ba yi //
snying gar skye med nyi ma'i steng //
'gag med rig pa paM yig bkod //
rang rtsal sngags phreng ljang gu las //
'od zer dmar po 'gal me lta bur 'khor //
mdun bskyed rang 'dra'i sems dpa'i thugs kar phog
/mdun gyi sems dpa'i thugs dam rgyud bskul nas //
sems dpa'i thugs kar sngags las 'od 'phros pas //
phyogs dus rgyal ba rnams la mchod pa phul //
rgyal ba'i byin rlabs nus stobs ma lus pa //
'od zer tshur 'dus mdun bskyed sems dpa' nyid la thim //
dbugs rngub tshe na 'od zer tshur 'dus bdag la thim //
dbugs nyid phar 'phros mdun bskyed thugs rgyud bskul //
tshur rngub byin rlabs dngos grub rang la bsdu //
de ltar dbugs kyi 'phro 'du rnams //
'od zer spro bsdu dag la dmigs //
bum pa la yang de bzhin bya //
bum pa'i lha tshogs ba spu'i bu ga nas //
bdud rtsi'i rgyun byung bum pa gang bar bsam /

slar yang bum pa'i lha tshogs 'od zhu nas //
'khyag pa chu ru zhu ba ltar //
bum pa'i chu dang gnyis med 'dres nas ni //
bdud rtsi'i rgya mtsho sman gyi sdong po 'gro kun nad gso ba'i bcud du gyur par dmigs la /
brjod bral ngang la bzhag
/thun bsdu khar /
rje btsun sha wa ri pa'i dkyil 'khor 'di la /
bskyed cing spyan drangs pa'i lha tshogs rnams /
ji srid gshegs gsol gyi cho ga ma byas kyi bar du /
brtan par bzhugs su gsol /
bzhugs nas sems can thams cad la /
mgon skyabs dang dpung gnyen dam pa mdzad du gsol lo //
'dod pa'i don la gsol ba gdab /
A li kA li yi ge brgya pa ye d+harmA la sogs brjod /
de nas dbang bzhi 'dir blang /
gzhung nas bsdu rim spyi ltar bya gsung 'dug pas /
bsngo ba smon lam ni /
na mo bdag gis rje btsun sha wa ri pa yi //
sku yi rdo rje chu zla ltar gsal mthus //
'gro kun bdag 'dzin 'khrul pa rab zhi nas //
sku yi rdo rje dus 'dir 'grub par shog
/gsal cha 'gag med lha sngags mthar phyin mthus //
sgra grags bden 'dzin 'khrul pa zhig nas kyang //
'gag med gsung gi rdo rje 'grub par shog
/mtha' bral zag med ting 'dzin 'di bsgoms pas //
ma rig glo bur dri ma'i 'khrul zhig nas //
'khrul med thugs kyi rdo rje 'grub par shog
/bskyed rdzogs sngags bzlas 'di yi dge tshogs kyis //
skye 'gro bde ldan nad mug 'khrugs zhi zhing //
'gro kun phyam gcig rdzogs pa'i sangs rgyas nas //
tshe gcig bud+d+ha 'khor ba dong sprugs shog
/slar yang bsdu ba'i rim pa ni /
brjod bral dbyings rig ma bu 'dres //
slar yang 'od phung 'ja' ltar yal //
gdod ma'i khyab gdal de ngang bzhag
/rje btsun sha ba ri pa'i dmigs pa'i dmigs 'byed 'di yang /
lho ldem gshis kyi sngags btsun o rgyan rig 'dzin gyis bskul ba'i ngor /
bdag 'dra rang bzhin rdzogs pa chen po'i rnal 'byor pa rig 'dzin bdud 'dul rdo rjes spu stod bde chen thang du sbyar ba'i yi ge'i rig byed o rgyan bstan srung ngo ///
/[ \u0f01\u0f83]:
dam chos sprul sku snying thig las :
dpal ldan ri khrod ma'i brgyud pa'i gsol 'debs bdud rtsi sman mchog bzhugs so :
oM AHhU~M:
rang rig ka dag kun bzang rdo rje sems :
ma bcos rang gsal dga' rab shrI seng :
cir snang lhun grub pad 'byung mtsho rgyal la :
rang rig gnyug ma'i ngang nas gsol ba 'debs :
skye med dbang thob srid mtsho sgrol bar shog :
rig rtsal dbang thob 'brog ban bdud 'dul gling :
rang rig spang thob bral ba nor bu'i mtshan :
gnyis med gcig 'dres rtsa ba'i bla ma la :
rang rig rang gsal ngang nas gsol ba 'debs :
gnyis med ye rdzogs chen por byin gyis rlobs :
snang ba'i ngo bo rje btsun sha wa ri :
stong gsal 'dzin med rang gsal yi dam lha :
zung 'jug bla sgrub ye shes lnga ldan la :
sku lnga lhun grub ngang nas gsol ba 'debs :
bdag gzhan don gnyis 'grub par byin gyis rlobs :
bskyed rdzogs zung 'brel 'di yi dge tshogs kyis :
bdag gzhan 'gro drug sems can ma lus pa :
nyon mongs dug lnga'i gcong nad zhi ba dang :
skye 'gro bde ldan sangs rgyas lam sbyor nas :
lhun grub gdod ma'i mgon mchog thob par shog :
ces rje btsun sha ba ri pa'i gsol 'debs dug lnga'i nad sel 'di yang lho ldem gshis kyi sngags btsun o rgyan rig 'dzin gyis ri khrod ma'i gsol 'debs don nyams thog nas sbyar ba nyon mongs nad las thar ba zhig dgos zhes bskul ba'i ngor /
dus mtha'i gter rdzun pa rig 'dzin bdud 'dul rdo rjes /
spu stod bde chen thang gi mtshams khang du khyab brdal gyi ngang nas sbyar ba'o //
yi ge pa ni dus mtha'i ban sprang dam chos rgya mtsho'o //
sarba mang+ga laM///
/
