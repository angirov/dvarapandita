@#//
dgongs gter bsam pa lhun grub ma'i brgyud pa'i gsol 'debs dngos grub char 'beb ces bya ba bzhugs so //
na mo gu ru sarba sid+d+hi hU~M/
kun bzang gdod ma'i mgon po snang mtha' yas //
nges pa lnga ldan rnam snang spyan ras gzigs //
rang byung rgyal kun spyi dpal pad+ma 'byung //
rigs 'dus sku gsum bla mar gsol ba 'debs //
chos skyong rgyal po tshangs pa lha'i me tog
/mkhar chen mtsho rgyal dge slong nam mkha'i snying //
rdo rje bdud 'joms lha sras mu khri btsan //
las can dag pa'i 'khor lngar gsol ba 'debs //
zab gter sgo 'byed mang lam bzang po grags //
bod 'bangs skyabs gcig rgod kyi ldem 'phru can //
'gro 'dul bka' babs brtson 'grus rgyal mtshan sogs //
rtsa ba'i gter brgyud rnams la gsol ba 'debs //
pad+ma dbang rgyal ye shes rol pa rtsal //
chos kyi rgyal tshab rin chen phun tshogs zhabs //
chos bdag rig 'dzin ngag gi dbang po sogs //
bka' 'dus phyi ma'i brgyud par gsol ba 'debs //
thugs kyi rigs 'chang la li ta badzra //
'od gsal bde gshegs snying po gter bzhad rtsal //
thugs kyi sras lnga nye ba'i bu brgyad sogs //
byin rlabs dgongs gter brgyud par gsol ba 'debs //
yid bzhin nor 'dra ma hA gu ru rje //
gang 'dod dngos grub stsol ba'i skur ston pa //
gtum drag me phreng dregs pa'i sde dpon brgyad //
bcom ldan sman bla de bzhin gshegs pa brgyad //
drwa ba sdom pa gnod gnas dbang po brgyad //
rdo rje gzhon nu yi dam sgrub sde brgyad //
zil gnon drag rtsal gzhi gnas skyong ba brgyad //
gsang bdag seng sgrog dpa' bo ging chen bzhi //
pad+ma badzra khrag 'thung rdo rje brgyad //
gu ru rta mgrin gsang ye phyag rgya bzhi //
rdo rje gro lota bdud 'dul khro bo bcu //
pad+ma rgyal po nye sras sems dpa' brgyad //
'od dpag med mgon mi 'khrugs dpa' bo bdun //
kun bzang rdor sems rigs bzhi bdud 'dul bzhi //
rtsa ba'i bla ma rig 'dzin slob dpon bzhi //
rgyal ba kun 'dus bla ma'i dkyil 'khor la //
bdag dang mkha' mnyam 'gro ba thams cad kyis //
mi phyed rtse gcig gus pas gsol ba 'debs //
chos kyi sdom bzhis srid zhir nges par 'byung //
bsags dang sbyangs pas zab mo'i snod du rung //
gzhi lam dbang bzhis sgo gsum rdo rjer smin //
dkyil 'khor rnam gsum 'grub par byin gyis rlobs //
byang chub sems dang sgyu lus zab gsal 'byongs //
bstan 'tshe'i dmag dpung sdang sems rgyu bcas zhi //
mi g.yo bzhir gnas nyams bzhis bdag med rtogs //
'byung 'khrugs bdag 'dzin chom par byin gyis rlobs //
zhen med mchod dang sbyin sogs bsdu dngos kyis //
dbul phongs zhen chags ser sna'i mdud pa khrol //
yon tan kun 'byung bde gshegs snying po'i gter //
gcer mthong rig pas thon par byin gyis rlobs //
dpyid thig kha sbyor srog rtsol dbu mar thim //
'khrul rtog gis dben bde chen sbas yul phyed //
thos bsam sgom pas rtog bcas 'pho ba 'gag
/'brog chen bar dor grol bar byin gyis rlobs //
mtshan nyid bzhi ldan rang bab mnyam gzhag la //
brtan thob phyi nang 'byung ba'i gegs las rgyal //
tshogs drug kun rtog chom po phra sbom rags //
spang gnyen gshis thog pheb par byin gyis rlobs //
nyon mongs lam lhong ci snang ye shes 'char //
rdo rje'i go chas dug lnga'i mtshon rtse gzhom //
'od gsal rnam bzhir goms 'dris brtan thob nas //
'chi ba chos skur grol bar byin gyis rlobs //
rmi lam bar do chos nyid sgyu mar rtogs //
las rlung gzhir thim gzhi snang dbyings su dag
/snang bzhi'i lam nas yid chos 'khrul pa'i tshogs //
lhun grub sbubs su 'pho bar byin gyis rlobs //
rtsa brgyud bla ma'i byin rlabs snying la zhugs //
'khor 'das kun kyang ye shes chen por shar //
'brel bar bcas kun 'di nas 'phos ma thag
/bde ba can du skye bar byin gyis rlobs //
gnas skabs su yang mi mthun 'gal rkyen zhi //
tshe bsod dpal 'byor nyams rtogs yon tan rgyas //
rang gzhan don gnyis 'bad med mtha' ru phyin //
bsam pa lhun gyis 'grub par byin gyis rlobs //
zhes pa 'di'ang mkhyen pa'i gter chen rje dbon 'chi med mchog sprul rin po ches bskul gnang mdzad ngor pad+ma nIrte shwa ras yang khrod kun bzang bde chen 'od gsal gling du tshes bzang por bris te gsol ba btab pa dge legs 'phel //
