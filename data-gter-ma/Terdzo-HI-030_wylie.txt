@#//
rdzogs pa chen po rigs gsum snying tig gi khregs chod lta ba'i don khrid rigs gsum mgon po'i zhal lung zhes bya ba bzhugs so //
rdzogs pa chen po rigs gsum snying tig gi khregs chod lta ba'i don khrid rigs gsum mgon po'i zhal lung zhes bya ba /
ngo bo stong pa 'jam dpal dbyangs //
rang bzhin gsal ba spyan ras gzigs //
thugs rje'i rig pa gsang ba'i bdag
/dbyer med bla ma rje la 'dud //
gang gi zhal lung bdud rtsi yis //
'gro khams dri ma kun bkrus nas //
sku gsum yid bzhin nor bu yi //
don gnyis sgrub pa'i thabs 'di bshad /

/de yang gsang ba'i bdag po'i man ngag las /
de ltar theg pa dgu po yi :
lta sgom spyod pa mang bstan kyang :
drang don thun mong lam yin la :
mthar thug yang zab nges pa'i don :
rgyal ba rnams kyi dgongs pa'i mthil :
rig 'dzin byang chub sems dpa' yi :
thugs kyi ti la ka chen po :
mkha' 'gro rnams kyi snying thig ni :
'di ru bstan gyis nyams su longs :
zhes rgyal ba rnams kyi dgongs pa'i mthil /
rig 'dzin byang chub sems dpa' rnams kyi thugs kyi ti la ka ste thugs kyi thig le /
mthar thug yang zab tshe gcig la sangs rgya ba'i thabs ni 'di kho na yin cing /
de yang 'jam dpal dgongs pa bkral ba'i lung las /
rdzogs sangs rgyas nas gsang ba'i bdag :
dga' rab rdo rje bshes gnyen bar :
rim par brgyud pa'i rgyud chen po :
zhes dang /
gzhan yang /
gsang bdag drwa ma lnga dang dza :
chos rgyal rnams nas rim par byung :
'jigs med shrI sing ha dang :
de las pad+ma bdag gis nos :
zhes gu ru pad+ma rang gi thugs dam gyi mthil 'di nyid khams kyi gla ba rkang gcig nam mkha' mdzod nas skal ldan rnams kyis mthong bar spyan drangs nas /
rang nyams su bstar pas shin tu zab pa myong grub 'di nyid lag tu blang pa la /
gsang bdag gi man ngag la /
'jam dpal rdzogs chen /
gar dbang snying thig gsum gcig tu bsdoms /
rigs gsum 'dus pa'i las thos kha bkang ste 'chad pa la sngon 'gro dngos gzhi rjes gsum gyi /
dang po rgyud sbyang ba sngon 'gro'i rim pa la /
thun mong dang thun mong ma yin pa gnyis kyi /
thog mar las tho phyi ma las /
sku gsum ye shes thig le nyid :
bsdus te 'di ru bstan par bya :
yal bar ma dor nyams su longs :
sgrub pa tshe dang mnyam par gyis :
zhes gsungs pa ltar rgyal ba'i dgongs pa mthar thug 'di rnyed pa'i skabs su nyams su len dgos /
ma blang na ci nyes zhe na /
de nyid las /
'gro drug sems can thams cad las :
dal 'byor thob pa shin tu nyung :
'di yang mi rtag myur du 'jig :
las 'bras bslu ba med pa'i phyir :
'khor ba'i sdug bsngal bzod med pa :
dar drags yun ring myong bas na :
nges par skyo shas nges 'byung bskyed :
ces gsungs pa da res lam thag nye ba 'di lta bu rnyed dus nyams su ma blang na myur du 'chi nges te /
'khor bar lhung nges /
ngan song du 'khyams nges pas /
da res rang drin rang la che ba bya ba'i dus la bab ste /
rnam pa kun tu mi lus mi thob /
thob kyang dal brgyad 'byor bcu dang ldan pa 'di 'dra e thob mi shes /
dal 'byor thob kyang tshe gcig la sangs rgya ba'i gdams pa 'di 'dra thob pa lta zhog
/mtshan tsam thos pa'ang srid dka' bas ci nas nyams su len dgos /
de yang dal 'byor rnyed dka' ba /
'chi ba mi rtag pa /
las rgyu 'bras bslu med /
'khor ba'i sdug bsngal la bsam gzhig legs par byas na 'khor ba la shin tu skyo zhing /
'chi ba la skrag pa'i nges 'byung gi bsam pa dung nge ba rnam pa kun tu med na chos kyi rtsa ba rul 'gro bas /
de rnams kyi nang nas 'chi ba mi rtag pa rgyun du dran pas blo bskul na nges 'byung gi bsam pa rnam par dag pa 'byung bas mi rtag pa bsgom pa gal che /
'chi ba mi rtag pa yang dag par dran na /
chos min gyi bya ba gtan nas mi byed pa 'byung bas /
rang rgyud la legs par brtag dgos /
nges 'byung gi bsam pas blo rgyud yun ring por legs par sbyang ba'am /
'phral du ldog med du skyes pa gang dag
/dkon mchog gsum la skyabs su 'gro :
sgo gsum mi dge bcu spangs nas :
byang chub mchog tu sems cher bskyed :
ces gsungs pa ltar /
'khor ba'i 'jigs pa las dkon mchog rin po che ma gtogs sus kyang skyob mi nus pas /
bla ma dkon mchog la blo ling bskyur du bkal nas sgo gsum nyon mongs rang mtshan can gyi mi dge ba bcu spangs pas rang thar pa thob nges /
de yang rang zhi bde thob pa tsam gyis mi phan pa rang don don gnyer gyis ni thams cad mkhyen pa thob pa la ring bas /
des na rtsa ba'i pha ma drin che ba ltar mkha' khyab kyi sems can thams cad pha ma drin chen sha stag yin pas /
de rnams la phan btags par bya phyir rdzogs pa'i sangs rgyas myur du bsgrub par bgyi'o snyam pa'i bsam pa rtag par med na gsang sngags par lta zhog
/theg chen par yang mi 'gyur bas legs par sems bskyed /
bdag lta bus sangs rgyas thob bam mi thob snyam na thob ste /
dpal phreng gi mdo las /
bde gshegs snying pos 'gro ba yongs la khyab //
'gro ba 'di dag ma lus sangs rgyas rgyu //
zhes pas til ni mar gyi rgyu yin pa bzhin sems can sangs rgyas kyi snying po can yin pas sangs rgyas nges par thob /
sangs rgyas kyi rgyu yin kyang byang chub tu sems ma bskyed na sa bon zhing sa dang ma 'phrad pa dang 'dra bas des na byang chub mchog tu sems bskyed pa nas bzung rgyal ba'i sras po yin zhing /
bsod nams rtag tu 'phel ba sogs phan yon mtha' yas pas /
byang chub sems kyi myu gu skyed bsrings ba'i 'gal rkyen khong khro sogs spang ba nyes spyod sdom pa /
mthun rkyen bzod pa bsgom pa sogs dge ba chos sdud /
mkho ba sbyin pa sogs sems can don byed kyi tshul khrims rnams legs par bsrung ngo //
gnyis pa thun mong ma yin pa'i sngon 'gro ni /
lam nyams su len pa la dge ba'i bshes gnyen tshul bzhin bsten pa gal che /
khyad par gsang sngags rdo rje theg pa'i dngos grub rdo rje slob dpon la rag las /
yang sgos a ti rdzogs pa chen po 'di bla ma'i byin rlabs 'pho dbang la brten pa kho na yin te /
las tho phyi ma las /
bla ma dam pa legs bsten nas :
bskyed rdzogs gdams pa ma lus zhu :
sangs rgyas dngos kyi 'du shes kyis :
mos gus brtan po gzung bar bya :
zhes gsungs pas /
bla ma sangs rgyas su mthong ma thag sangs rgyas 'grub /
so so'i skye bo la mthong na rang rgyud so so'i skye bo las gzhan du mi 'gyur /
sangs rgyas thob mi thob bla ma'i mos gus la rag las pas /
sangs rgyas dngos kyi 'du shes kyis bla ma tshul bzhin du bsten pa lam gyi rtsa ba kho nar thug go
/bla ma thabs mkhas pa'i man ngag zab mo dang /
slob ma'i mos pa tshad med pa gnyis la brten na lam thag nye ba dang /
bla ma thabs mi mkhas pa man ngag med pa'i tshig skam dang /
slob ma blo rgyud ma dag pa gnyis lam thag ring ba'i khar dam nyams kyi rgyus 'khor ba'i gting rdo byed nyen che bas /
des na lam thag nye ring bla ma dang slob ma'i rten 'brel bzang ngan la rag las pas /
bla slob mthun rkyen bzang po 'dzom pa zhig ci nas gal che ba gsang bdag snying tig las /
bla ma mkhas shing dgongs klong chub :
slob ma shin tu dbang rnon la :
gnas dus mthun rkyen phun sum tshogs :
de tshe yang zab gtan la 'bebs :
zhes gsungs pas /
bla ma theg pa thams cad la mkhas shing /
rdzogs pa chen po'i lta ba dgongs klong chub pa /
tha na'ang khregs chod kyi don la thag chod pa /
thod rgal nyams gong 'phel tsam 'byongs pa zhig dgos /
slob ma dad pa che ba /
brtson 'grus che ba /
snying rje che ba gsum gyi dbang rnon du gyur pa /
de lta bu'i bla ma dang slob ma mtshan nyid dang ldan pa gnyis 'dzom par /
rdzogs pa chen po'i rnal 'byor gyis yo byad sogs shugs kyis 'dzom na ched du mi spang /
mi 'dzom bzhin du ched du mi sgrub pa'i spyod pa dgos pas /
'byor na spros med la dga' yang ched du mi spangs /
mi 'byor bzhin spros pa la dga' yang ched du mi sgrub /
mdor na ched du 'bad rtsol gyi spros pa'i bya ba dgu phrugs su gtong dgos /
de la shugs kyis 'grub na /
gnas gangs khrod /
nags khrod /
brag khrod /
chu gling lta bu mkha' 'gro 'du zhing nyams rtogs 'phel ba /
nam mkha' rgya che nangs nub kyi zer thag ring ba /
sa yi dpal bzang zhing yid dang mthun pa rdzogs chen gyi gzhung rnams las gsal ba bzhin brten na dgos pa che /
grogs kyang thabs lam pa yin na rig ma mtshan ldan yin nges rgyud sbyangs pa /
grol lam pa yin na sgrub grogs dad pa dang brtson 'grus che zhing /
blo mthun pa /
ngang rgyud ring ba dang /
maN+Dal gyi tshom bu rgyu rin po che lnga /
sman lnga /
snying po lnga rnams mang la bzang ba /
gzhan khams la 'phrod pa'i zas gos /
tshogs kyi rgyu bzang ba /
mchod pa'i rgyu dag pa /
dgra zlog mtshon dang dpa' bo /
nad zlog sman dang sman pa sogs phun sum tshogs pa'i gnas grogs yo byad rnams 'dzom na zhen med shugs byung du brten /
ma 'byor na ci byung gis chog shes par byas nas /
lus srog la bar du gcod pa'i rkyen mi 'byung ba'i gnas su tshe blos btang nas sdod dgos /
'khor dang yo byad phun sum tshogs pas rang gi sgo gsum dben cing bogs 'don pa'i rgyu byed na brten la /
zhen chags g.yeng ba'i rgyur song na 'khri ba bcad cing dben pa shugs kyis brten /
sgo gsum ma dben cing yo byad cung zad la chags na lung stong du song yang don med pas /
sgo gsum dben cing yo byad la ma chags pa gal po che yin no //
sgo gsum g.yeng na ri khrod spang :
sgo gsum dben na grong khyer brten :
zhes pa ltar ro //
dus ni dbyar ma dgun chung la :
zhes gsungs pas dbyar dgun gyi bar ston gyi 'byung ba khod snyoms shing phyi nang gi khams shin tu dang bar bsgom pa dang /
dbang bskur ba'i nyi ma yang gnam stong lta bu'am /
gza' skar bzang yang legs la /
ma bzang yang /
gza' dang skar ma med gyur na :
bden 'bras yod pa ga la srid :
ces gsungs kyang /
gal te rnam rtog yod gyur na :
de tshe kun rdzob thabs rnams brten :
zhes pas /
las dang po pa bzang ngan gyi spros pa yod na de ltar dang /
gding thob pa'i gang zag yin kyang gdul bya'i blo dang bstun zhing kun rdzob khyad du mi gsod do //
de ltar gnas /
dus /
ston pa /
'khor /
yo byad phun sum tshogs pa'i tshe dbang po rnon po rim gyis pa la dbang gis byin gyis brlabs nas khrid kyis ngo sprad /
dbang rnon cig car ba la dbang bskur bas ngo 'phrod pas /
gang ltar yang thog mar dbang sngon du 'gro ba la /
slob mas rang la gces pa'i nor dang /
bu dang /
chung ma sogs yo byad dgos dgu tshang sprugs su bla ma la phul /
rang yang bla ma'i bran du phul nas lus gus pas zhabs tog ci gsung gi bka' sgrub /
bla ma ma gtogs yid la dran rgyu med par byas nas nyams len mthar dbyung bar khas blangs te dbang rnams rdzogs par zhu /
de nas khrid dngos la sngon 'gro /
dngos gzhi /
rjes gsum gyi thog mar /
sngon 'gro dngos gzhi rjes gsum las :
dang po bla mar gsol ba 'debs :
rang sems dbyer med ngang du gzhag :
ces pas /
gdan nang tshang can la bsdad nas /
mos gus mchi ma 'khrug par bla ma la gsol ba phur tshugs su btab la bla ma rang sems dang dbyer med du bzhag
/rked pa mda' ltar bsrangs nas kyang :
mig gnyis sna rtser zim bur phab :
lag gnyis mnyam par bzhag pa ni :
sngon 'gro lus gnad gcig chog ste :
gsang ba'i rgyud kun sdud pa'i bdag :
de yis kun gyi bcud phyung yin :
zhes gsungs pas /
rked pa mda' ltar bsrang /
mig sna rtser phab /
lag pa mnyam par bzhag pa ting 'dzin gyi phyag rgya'am gnyis ka sa gnon /
rkang pa rdo rje'i skyil krung ngam phyed skyil gang bde /
lus gnad 'di gzhan la med pa'i khyad chos yin par gdams pa'o //
ngag gnad rlung ni phyir 'phang ba :
nar nar phyi ru an tsam 'dzin :
yang na hU~M ni ngar ldan brjod :
sngon 'gro ngag gnad gcig chog go :
zhes gsungs pas ha cang drag po ma yin rlung phyir nar nar 'gro ba'i 'phro la phyi ru an tsam 'dzin /
skabs su hU~M ngar ldan re brjod /
sngon 'gro'i ngag gnad 'di ngag gnad gcig chog go
/sngon 'gro sems gnad sems nyid 'di :
phyogs bcu la sogs gang nas byung :
ma byung ma skyes thog ma med :
lus kyi phyi nang gang du yang :
gnas pa med par shes par bya :
wal gyis shar ba gang du 'gag :
phyogs mtshams gang du'ang 'gro ba med :
de ltar rtogs pa sems kyi gnad :
sems zhes pa'i bzang ngan lung ma bstan dran mkhan 'di phyogs bcu gang nas ma byung /
dngos po gang las ma skyes /
de'i phyir na thog ma med cing /
lus kyi phyi nang gang la'ang gnas pa med /
wal gyis cir yang 'char ba 'gag pa'ang med /
phyogs mtshams gang du'ang 'gro ba dang phyin pa med /
de ltar na skye 'gag gnas gsum 'gro 'ong sogs med de /
rnam rtog skad cig ma gcig la mtshon na /
rtog pa snga ma 'gags /
phyi ma ma skyes /
da lta ba la gzugs kha dog gang yang ma grub pas /
chos dang gang zag gi bdag gnyis po sems las logs su med /
sems kyang rnam rtog skad cig ma 'di las gzhan du med /
de yang dngos po med par song bas /
chos dang gang zag gi bdag gnyis po med par rtogs pa'o //
de ltar bdag med kyi don ma rtogs na sangs rgyas pa lta zhog
/'khor ba las kyang 'phags par mi 'gyur bas bdag med kyi don bsgom pa shin tu gal che'o //
de yis sngon 'gro rnams bstan zin to //
spyi don gnyis pa dngos gzhi khregs chod kyi don bstan pa la gsum /
ngo rang thog tu sprad pa /
thag gcig thog tu gcad pa /
gdeng grol thog tu bca' ba gsum gyi /
dang po ni /
dngos gzhi khregs chod bstan pa ni :
rang gi rig pa skad cig ma :
rang thog nyid du ngos gzung phyir :
lus gnad ngag rlung ci bder gzhag :
ma bcos mi spro mi bsdu bar :
gzhi rtsa bral ba had de ba :
chos sku rjen par bud pa 'di :
rang ngo 'phrod pa gcig chog yin :
zhes gsungs pas 'khor ba'i rnam rtog khregs se gcod pa'i don bstan pa la /
rang gi dran rig skad cig ma 'di ka'i rang thog tu chos kun ngos gzung ba'i phyir bsam gtan gyis rnal du dbab pa ni /
gong gi lus ngag yid gsum bsgrims te gnad gsum po la bslab pa'i mthar /
lus gnad dang /
ngag rlung ci bde /
sems ma bcos /
mi spro /
mi bsdu bar /
lhod de /
'bol le /
shig ge bzhag pas /
gzhi gang du'ang ma grub /
rtsa ba gang la'ang ma brten /
stong sang nge ba /
ngo bo stong pa /
gsal wal le ba rang bzhin gsal ba /
de'i ngang las yul snang ci yang 'char ba rtog med du 'gro ba thugs rje sna tshogs /
de'i tshe bde gsal mi rtog pa gsum cig car du shar yang gol sar mi 'gro ste /
mi rtog pa stong pa myong ba can /
gsal la 'dzin pa med pa /
bde la zhen pa med pa 'di zhes tshig gis mtshon mi nus pa lhag ge shar ba na /
de'i ngang du sgo gsum la las mi 'chol bar chad pa ngal gso ba bzhin du rnal mar bzhag go
/gol sa med par shes rab kyis rang sor gzhug pa ni /
de las tshogs drug gi snang ba bkra lam mer shar ba na phyi rol gyi yul la dpyad pas /
yul la dngos po med de sgyu ma dang rmi lam gyi bzo bkod ltar bun ne shigs se ba'i ngang du rtsal sbyang /
nang gi myong ba la dpyad pa ni /
so so rang gi ye shes gzhon nu ma'i bde ba ltar nyams su myong yang /
yod pa'i mtha'/
med pa'i mtha'/
chad pa'i mtha'/
rtag pa'i mtha' gang du'ang 'dzin pa med pa phyi nang dbyer med de /
thogs med zang thal le ba de ka'i ngang du la bzla'o //
phyi nang dbyer med pa'i don de ngo sprad pa ni /
phyi nang gi chos thams cad sems nyid rang rig pa'i rtsal du ngo sprad /
rang rig pa'i ngo bo stong pa chos skur ngo sprad /
rang bzhin gsal ba longs skur ngo sprad /
thugs rje ma 'gags sna tshogs shar ba sprul skur ngo sprad /
'dzin med rang gsal du gnas pa zhi gnas su ngo sprad /
nyams myong brjod med du 'char ba lhag mthong du ngo sprad /
de thams cad spros pa'i mtha' gang du'ang mi gnas pa lta bar ngo sprad /
sgom du med pa'i gnas lugs yengs med so mar 'jog pa sgom par ngo sprad /
mnyam rjes kyi rtog pa thams cad gnyer kha med par rang grol du zhig pa spyod par ngo sprad pas /
de lta bur ngo shes /
thag chod /
gdeng rnyed /
rtsal rdzogs /
brtan pa thob pa 'bras bur ngo sprad la /
'di phyi bar do'i nyams len thams cad gnad gcig tu dril la bskyang ngo //
de ltar rnal dbab sor gzhug
/gzhan du sngon 'gro'i skabs su 'chad kyang 'dir ngo sprod dang sbyar te bshad pa yin la /
ngo sprod bcu po de yang don du rig pa skad cig ma gcig pu la rdzogs pas rdzogs pa chen po zhes bya'o /
khregs chod btsan thabs su ngo sprad tshul gyi thabs du ma yod kyang 'dir thun mong tsam mo //
gnyis pa thag gcig thog tu gcad pa ni /
de tshe dug lnga'i rtog pa sogs :
sems kyi rol pa ci shar yang :
snang srid chos sku'i yo langs te :
kun bzang klong las ma 'das par :
mnyam gzhag rjes thob thams cad du :
bzang ngan ro mnyam lta ba nyid :
'phrad tshad don ldan nges gsang mchog :
gzhan gyi man ngag thabs tshul la :
blo mi 'jug par thag chod do :
zhes gsungs pas /
nang gi 'dod chags dang zhe sdang /
gti mug nga rgyal /
phrag dog
/ser sna sogs mi dge ba'i rtog pa /
dad pa /
snying rje /
byams pa /
dga' ba sogs dge ba'i rtog pa /
dge mi dge gang yang min pa'i lung ma bstan gyi rtog pa thams cad dang /
phyi'i gzugs sogs snang zhing srid pa'i chos thams cad don rang gi sems nyid rig pa ngo bo stong pa'i rtsal las me long nang gi gzugs brnyan ltar shar ba dngos med rang gsal /
rang rig ngo bo stong pa chos sku'i rol pa'am /
cho 'phrul lam /
yo lang du shar ba rnams dge ba'i rtog pa blang du med /
mi dge ba'i rtog pa dor du med /
lung ma bstan gyi rtog pa bar ma dor bzhag tu med /
rang rig pa ngo bo stong pa'i rang rtsal chu'i chu rlabs ltar stong pa nyid las ma 'das pas bzang ngan kun stong nyid yin par mnyam pas bzang por gnas pa'i dbyings sam klong las gzhan du 'gyur ba med /
rnam pa rig thog tu 'dzin pa med par grol thub ma thub kyis 'khor 'das khyad par 'byed /
rnal 'byor pas rig pa ngo 'phrod pa nas bzung /
mnyam bzhag skabs 'dzin rtog med cing /
rjes thob la'ang 'dzin rtog rnams skyes grol du 'gro bas mnyam rjes gnyis kar dge mi dge'i rnam rtog rang grol 'gro ba bzang ngan ro mnyam du grol ba'i lta ba 'phrad tshad don ldan 'di lta bu'i nges pa don gyi gsang chen mthar thug
/man ngag gi mchog 'dis myur du sangs rgyas kyi go sar skyel ba yin pas /
gzhan gyi man ngag gi thabs tshul la blo mi 'jug par thag gcad dgos /
de ltar phyi nang gi chos thams cad rang rig pa'i rtsal du thag bcad /
de nyid ngo bo stong pa chos skur thag bcad /
rang bzhin gsal ba longs skur thag bcad /
thugs rje sna tshogs snang ba sprul skur thag bcad /
'dzin med rang gsal du gnas pa zhi gnas su thag bcad /
nyams myong brjod med du 'char ba lhag mthong du thag bcad /
de thams cad spros pa'i mtha' gang du'ang mi gnas pa lta bar thag bcad /
bsgom du med pa'i gnas lugs yengs med so mar 'jog par thag bcad /
mnyam rjes kyi rtog pa thams cad gnyer kha med par rang grol du zhig pa spyod par thag bcad /
de ltar thag chod /
gdeng thob rtsal rdzogs pa 'bras bur thag bcad do //
gsum pa gdeng grol thog tu bca' ba ni /
de la gdeng du bya ba ni :
ye nas rang shar rang grol la :
dmigs gtad mtshan ma mi dgos par :
chu la ri mo bris pa ltar :
khams gsum 'khor ba'i gzhi rtsa chod :
ces gsungs pas /
de ltar ngo sprod /
thag chod pa de la gdeng du bya ba ni /
rnam rtog gang shar yang skyes grol yin pas mthong sar yal /
rang grol yin pas blta bya lta byed gnyen po mi dgos /
shar grol yin pas rnam rtog snga ma la phyi mas blta mi dgos /
ye grol yin pas 'di yin 'di min gyi rtsis gdab mi dgos /
chu la ri mo bris pa ltar rnam rtog gang skyes pa spang blang med par rang babs su bzhag pas rang yal du 'gro /
rnam rtog gcig la gnyis mthud kyi snga ma yul dang phyi ma 'dzin pa byas nas gzung 'dzin gyi 'khrul pa'i las mi byed /
las ma byas pas 'khor bar skye mi srid pas khams gsum 'khor ba'i gzhi rtsa chod cing /
gong gi don bcu po la nges par gdeng thob bo //
spyi don gsum pa de ltar nyams su blangs pa'i rjes su gnas skabs dang mthar thug tu 'bras bu thob tshul gnyis kyis dang po /
bla na med pa'i snang ba mthar phyin phyir :
re dogs med par sgom pa klong chub pa :
lta ba'i rgyal po nam 'phang gcod pa bzhin :
khyung chen rtsal rdzogs ngang du ngo sprad do :
zhes gsungs pas skabs 'dir thod rgal la rtsal sbyangs pas snang bzhi mthar phyin par bya ba'i phyir /
phyi nang gi chos thams cad rang rig rtsal du ngo shes thag chod /
gdeng thob pas bzang ngan gyi spang blang re dogs ya nga bag tsha gang yang med par brtul zhugs kyi spyod pa bskyangs pas snang srid thams cad khral khrol du gyur nas /
snang ba dang rig pa 'dres pas shes pa phyam me bar yun ring du 'gro /
rig pa gza' gtad med pas /
ngag kyang cho rol mo rol du smra ba de ka'i ngang bskyangs pas /
ngo bo stong pa chos skur rtsal rdzogs pas mnyam rjes med par thams cad stong par rtogs /
rang bzhin gsal ba longs sku'i rtsal rdzogs pas /
thod rgal gyi snang ba lha sku kho nar 'char /
thugs rje sna tshogs snang ba sprul skur rtsal rdzogs pas chos thams cad dag pa'i snang ba 'char /
ma bcos rang gsal gnas pa zhi gnas kyi rtsal rdzogs pas phal cher mnyam bzhag kho nar gnas /
nyams myong brjod med du 'char ba lhag mthong gi rtsal rdzogs pas mngon shes thog med du shar /
lta ba phyogs ris su ma chad /
sgom pa yengs med du brdal /
spyod pa shugs 'byung /
rdzu 'phrul sna tshogs pas 'gro ba'i don byed de /
gdeng thob mthar rtsal rdzogs pa'i tshul yang /
'di ltar rtogs pa'i rnal 'byor pa :
snang srid 'khor 'das dgrar langs kyang :
nyam nga cung zad med pa 'o :
zhes so //
gnyis pa mthar thug gi 'bras bu ni :
chos nyid dgongs pa'i gzer gdab pas :
tshe 'dir sku dang ye shes rnyed :
lhun gyis grub par the tshom med :
ces dang /
khregs chod grol ba bzhi dang ldan :
thod rgal snang bzhi mtha' ru phyin :
ngo bo sku la rang bzhin dang :
thugs rje ye shes phrin las so :
zhes gsungs pas de ltar chos nyid ma bcos pa'i gnas lugs rang gsal du 'jog cing /
rang grol du skyong ba'i thabs tshul du mas tshe 'dir sku dang ye shes brnyes pa'ang 'bad rtsol dka' ba cher ma dgos pa lhun gyis grub par the tshom med do //
de yang khregs chod grol ba bzhi ste /
ngo 'phrod /
thag chod /
gdeng thob /
rtsal rdzogs nas /
ngo bo stong pa la brtan pa thob pas chos skur sangs rgyas /
rang bzhin gsal ba ye shes la brtan pa thob pas longs sku nges pa lnga ldan 'grub /
thugs rje sna tshogs snang ba sprul sku la brtan pa thob pas 'gro ba'i don du phrin las rgyun mi 'chad pa'o /
khregs chod gcig thog thag chod pas :
rgyal ba'i dgongs pa ma lus pa :
rtogs shing smra bar byed pa yin :
zhes gsungs pas khregs chod gcig thog tu thag chod pas rdzogs chen ston rung bar gsungs so //
rigs gsum mgon pos mngon sum du :
skal ldan pad+ma bdag la gdams :
snying gi bu la gtad do rgya :
zhes dang /
rgyal kun gsung gi mnga' bdag dang :
snying rje'i gter chen gsang ba'i bdag :
'gro ba'i mgon po gsum gyis gdams :
rang byung pad+ma 'byung gnas kyi :
snying gi thig le 'di yin pas :
'chad nyan spel zhing nyams blangs pas :
nga dang dbyer med mngon sangs rgya :
gzhan du yon tan ci zhig brjod :
thabs kyi rang gsang yin pa'i phyir :
mang du spel yang dgos pa med :
'od gsal snying po'i bstan pa 'di :
dbus dang mtha' 'khob thams cad du :
'phel phyir ma 'ongs don du sbas :
las can bu dang 'phrad par shog :
ces gsungs pas /
rigs gsum mgon pos pad+ma 'byung gnas la gdams pa'i snying tig 'di spel zhing nyams su blangs pas sangs rgyas gnyis pa de dang dbyer med par 'gyur bas de las yon tan ci zhig brjod de brjod mi dgos so //
skal med rmongs pa la mang du bshad kyang don mi go
/'on kyang dad pa yod na chos thos pa'i phan yon yod cing skal ldan gyis rtogs par 'gyur ro //
skal pa bzang ngan gyi dbye bsal dka' bas dad pa yod phan chad su la yang ston dgos shing gsang sgrog gi nyes pa mi 'byung la /
dad med rtog ge pa la ni ma yin no //
sgra thal 'gyur gyi rgyud las /
kun bzang thugs kyi bstan pa ni //
tshe lo bcu pa'i dus su dar //
zhes pas mtha' dbus kun gyi 'gro ba'i don du khams kyi gla ba rkang gcig ye rgyal nam mkha' mdzod du gter du sbas pa skal ldan pho mo dpyod ldan rnams kyi spyan sngar spyan drangs shing lta ba gtan la phab pas yid ches par byas so //
de ltar brjod bya'i don gyi lung :
rjod byed bshad par bya ba'i lung :
kun 'dus kun las khyad par 'phags :
bsdus pa mkhas pas rgya cher bkral :
zhes gsungs pas /
rgyud lung man ngag thams cad kyi don 'dus shing kun las khyad par 'phags pa 'di nyid gter gzhung rdo rje'i tshig rnams bsdus pa go dka' ba rnams cung zad rgyas par bkral te bshad pa 'di ni /
don brgyud bstan pa'i bdag po skyabs mgon 'brug pa rin po che dang /
dpal karma pa chen po'i rje dbon mchog sprul rin po che nyi zla zung gis gtsor mdzad chos drung sogs sku ngo rnams kyi thugs dam nyams bzhes rgyu dang /
rang gi bu slob rnams kyis thugs dam mdzad ched dang /
nye char bla ma karma nges don 'jam dbyangs kyis thugs dam nyams su bstar phyir lha rdzas gser gyi me tog bcas bskul ma mdzad ngor /
rdzogs chen pa mchog gyur gling pas sa 'brug nag pa zla ba'i dkar phyogs la 'og min mtshur gyi gan+d+ho lar bris pa /
khyab bdag rdzogs pa'i sangs rgyas dpal karma pa chen po theg pa mchog gi rdo rje'i thugs dgongs chos dbyings su rdzogs shing /
slar mchog gi sprul pa'i sku'i phyag rten du gyur nas 'od gsal rdzogs pa chen po'i bstan pa phyogs bcur khyab cing yun ring du gnas pas /
'gro ba rnams myur du kun bzang rigs gsum mgon po'i go 'phang thob pa'i rgyur shog cig //
/
