@#//
pad+ma gsang ba'i thig le'i sngon 'gro'i ngag 'don nyung ngur bsdus pa rnam mkhyen shing rta zhes bya ba bzhugs so //
na mo gu ru pad+mAka ra ye /
zab lam gyi snod du gyur pa'i skal pa dge ba'i las 'phro can dag gis bya ba'i gtso bo sngon du 'gro ba'i chos la thun mong dang thun min gnyis las /
dang po dben pa'i gnas su stan bde bar 'khod de /
lus gnad drang por bsrangs /
rlung ro lan gsum bsal /
dbugs phyi nang gi rgyu ba nyer gcig bar bsgrangs te bsam gtan gyi snod du rung bar byas la /
thog mar thun gyi sngon 'gro bla ma la gsol ba 'debs pa ni /
aH
rang gi spyi bor pad+ma zla ba'i steng //
sangs rgyas kun 'dus rtsa ba'i bla ma ni //
rnam pa rdo rje 'chang gi cha lugs can //
brgyud gsum rig 'dzin bla ma'i tshogs dang bcas //
'ja' zer thig le 'od lnga 'khrugs pa'i klong //
gsal stong mnyam gnas chen por bzhugs par gyur /

/rje bla ma sangs rgyas chos kyi sku la gsol ba 'debs so //
ma rig mun pa sel bar byin gyis rlobs //
bla ma longs spyod rdzogs pa'i sku la gsol ba 'debs so //
'od gsal khong nas 'char bar byin gyis rlobs //
bla ma thugs rje sprul pa'i sku la gsol ba 'debs so //
rang gzhan don gnyis 'grub par byin gyis rlobs //
zhes gsol ba phur tshugs su btab rjes /
bla ma'i gnas gsum 'bru gsum la sems gtad de /
oM AHhU~M/
gang mang brjod la bla ma'i thugs dang rang sems dbyer med du bsres la mnyam par gzhag
/de nas thun mong spyi'i sngon 'gro nges 'byung gi blo bcos pa 'di ltar 'don sgom bya'o //
dal brgyad 'byor bcus brgyan pa'i lus rten 'di //
yang yang rnyed dka' u dum wa ra 'dra //
rnyed na don che yid bzhin nor dang mtshungs //
dal 'byor snying po lon par byin gyis rlobs //
phyi snod 'jig rten mi rtag me chus 'jig
/nang bcud skye 'gro'i tshe srog rtag mi thub //
skad cig mi sdod 'chi la je nyer 'gro
/'chi chos snying nas 'grub par byin gyis rlobs //
'chi tshe dkar nag las 'bras rjes su 'brang //
dge bas bde 'gro sdig pas ngan 'gror 'phen //
dkar nag las kyi 'bras bu mi bslu bas //
dge sdig spang blang nus par byin gyis rlobs /
khams gsum gnas ris mtho dman gar skyes kyang //
sdug bsngal gsum gyis rtag tu mnar ba'i phyir //
'khor ba'i gnas las nges par 'byung ba'i blos //
theg mchog zab mo'i rnal 'byor bsgom par bya //
zhes 'don sgom nan tan du bya'o ///
/gnyis pa thun mong ma yin pa'i sngon 'gro la /
thog mar skyabs su 'gro ba la skyabs yul gsal gdab pa ni /
aH
rang mdun nam mkhar mchod sprin rgya mtsho'i dbus //
rin chen seng khri pad+ma zla ba'i steng //
skyabs gnas kun 'dus rtsa ba'i bla ma nyid //
rnam pa rigs kun khyab bdag rdo rje sems //
sku mdog dkar gsal rdo rje dril bu 'dzin //
rang 'od snyems ma gri thod 'dzin dang sbyor //
sku yi gnas lngar bde gshegs rigs lnga la //
dpa' bo mkha' 'gro rgya mtsho'i 'khor gyis bskor //
skyabs kun 'dus pa'i bdag nyin chen por gsal //
bdag dang mtha' yas sems can ma lus kun //
lus ngag yid gsum gus pas phyag 'tshal zhing //
phyi nang gsang ba don gyi skyabs su 'gro //
zhes gsal gdab la /
na mo :
gdod nas dag pa gnyug ma'i bab :
'od gsal 'dus ma byas pa'i gdangs :
'pho 'gyur med pa don gyi lhar :
gnyis med ngang nas skyabs su mchi :
zhes skyabs 'gro dang phyag 'bum ther grangs gsag
/thun mthar /
skyabs yul rnams las 'od zer dkar po byung //
bdag sogs 'gror thim sgrib byang 'od du zhu //
skyabs yul la thim 'khor rnams gtso bor 'dus //
de yang mi dmigs spros bral chen por gzhag
/gnyis pa don dam byang chub kyi sems la blo gzhag pa ni /
ho :
med bzhin snang ba 'khrul pa'i 'gro :
rang rig chen por ro mnyam yang :
gsang chen thabs kyis chod pa rnams :
ye shes dbyings su 'god par bya :
zhes grangs gsag
/thun mthar dge ba bsngo /
gsum pa sdig sgrib sbyong ba rdo rje sems dpa'i sgom bzlas ni /
AH
bdag nyid tha mal spyi gtsug tu //
sangs rgyas kun gyi ye shes sku //
dpal ldan bla ma rdo rje sems //
dkar gsal rdo rje dril bu 'dzin //
rang 'od rig mar snyoms par zhugs //
thugs kar zla steng hU~M yig mthar //
sngags kyi phreng bas bskor bar bsam //
sku dang thugs kyi sngags phreng las //
'od zer bdud rtsi'i rgyun bcas babs //
rang gi tshangs pa'i sgo nas zhugs //
lus gang nad gdon sdig sgrib dag
/dwangs gsal 'od kyi rang bzhin gyur //
ces brjod cing bsam la /
yi ge brgya pa grangs mang bzla /
thun mthar /
bla ma rdo rje sems dpa' nyid //
dgyes pa chen pos 'od du zhu //
rang la thim pas rang nyid kyang //
snang stong sems dpa'i sku ru gsal //
zhes bsam la /
yig ge drug pa grangs mang brjod /
sems ma bcos gnyug ma'i ngang la gzhag
/bzhi pa tshogs gsag maN+Dal ni /
tshom bu so bdun ma spyi ltar du lan grangs kha shas phul zhing /
grangs gsog skabs dngos gzhi sku gsum maN+Dal ni /
oM AHhU~M/
phyi snod 'jig rten maN+Da lar //
mngon mtho lha mi'i 'byor pas bkang //
bla ma sprul pa'i sku la 'bul //
rang lus snod kyi maN+Da lar /
khams dang dbang po'i mdangs kyis brgyan //
bla ma longs spyod rdzogs skur 'bul //
stong gsal dbyings kyi maN+Da lar //
rig gdangs 'gags med rgyan gyis spras //
bla ma chos kyi sku la 'bul /
khams gsum snod bcud rang grol nas //
sku gsum zhing khams mngon gyur shog
/oM AHhU~M sarba gu ru maN+Da la pU dza me g+ha AHhU~M/
zhes pas 'bul /
lnga pa byin rlabs 'jug pa bla ma'i rnal 'byor ni /
aH
snang srid rnam dag 'ja' zer thig le'i klong //
rang sems rnam dag rta mchog he ru ka
/dmar gsal rdo rje phag mo yum dang 'khril //
gri gug thod 'dzin phyag rgya lnga yis spras //
spyi bo'i nam mkhar 'ja' tshon 'od lnga'i klong //
pad+ma nyi zla mdzes pa'i gdan gyi steng //
bka' drin gsum ldan rtsa ba'i bla ma ni //
rnam pa 'chi med pad+ma sam b+ha wa //
dkar gsal mdzes 'dzum mtshan dpe'i rgyan gyis brgyan //
dbu la 'dab ldan pad+ma'i snyan zhu gsol //
phyag g.yas rdo rje g.yon pas thod bum bsnams //
shes rab rang bzhin sbas tshul kha T+wAM 'khyud //
zhabs gnyis rdo rje'i skyil krung drang por bzhugs //
theg dgu yongs su rdzogs pa'i chas kyis bklubs //
thugs kar 'od lnga'i thig le mdzes pa'i klong //
bde chen rdo rje chos sku tshe dpag med //
dkar gsal mnyam gzhag 'chi med tshe bum bsnams //
rang 'od yum 'khyud bde stong yum dang 'khril //
phyi 'khor 'od lnga'i dra bas mdzes pa'i klong //
grub pa'i rig 'dzin chen po rnam pa brgyad //
rje 'bangs grub thob rgya mtsho'i 'khor gyis bskor //
gsal stong mnyam gnas chen po'i ngang du gsal //
hU~M:
o rgyan yul gyi nub byang mtshams :
sogs tshig bdun gsol 'debs grangs mang brjod la byin dbab /
oM AHhU~M/
'chi med tshe yi lha tshogs la :
dag mnyam chen por gus phyag 'tshal :
yul dbang mnyam sbyor mchod sprin 'bul :
kun brtags 'khrul pa dbyings su bshags :
blo bral zab mor rjes yi rangs :
bde chen brda yi chos 'khor skor :
'pho bral chen por bzhugs gsol 'debs :
dge tshogs gzhon nu bum skur bsngo :
zhes yan lag bdun pa grangs mang brjod cing phyag 'tshal /
de nas gsol ba gdab pa ni /
sangs rgyas kun 'dus gu ru rin po che //
bka' drin gsum ldan rtsa ba'i bla ma la //
mi phyed gdung ba drag pos gsol ba 'debs //
mchog dang thun mong dngos grub bstsal du gsol //
zhes grangs gsog
/thun mthar /
dpal ldan bla ma'i sku yi gnas bzhi las //
'od zer bdud rtsi rim dang cig car 'phros //
rang gi gnas bzhir thim pas sgrib bzhi dag
/dbang bzhi thob cing sku bzhi mngon du byas //
'khor rnams 'od zhu rtsa ba'i bla mar thim //
rtsa ba'i bla ma dkon mchog kun 'dus nyid //
dgyes pa chen pos 'od zhu rang la thim //
ro mnyam ka dag chen po'i ngang la gzhag
/ces ma bcos gnyug ma'i shes pa bskyang la /
thun las ldang ba na /
dge rtsa rdzogs byang du bsngo zhing bkra shis kyis mtshams sbyar bar bya'o //
zhes pa'ang nyer mkho'i yan lag tu bdud 'joms nam mkha'i ming gis bris pa dge //
/
