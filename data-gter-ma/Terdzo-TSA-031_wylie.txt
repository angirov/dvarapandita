@#//
'jam dpal gshin rje'i gshed po'i bsnyen yig 'dod 'jo'i bum bzang bzhugs so //
bla ma dang 'jam dpal rdo rje khrag 'thung gi rgyal po gnyis su med pa la phyag 'tshal lo //
'dir dbang thob cing dam tshig la gnas pa'i sngags pas 'jam dpal gshin rje dregs pa 'joms byed bsnyen par 'dod pas /
thog mar dgra rkun la sogs pa'i 'tshe ba med cing snod dang mi ldan pa'i skye bo 'du 'dzi rnam g.yeng sogs dang bral ba'i gnas dben zhing yid dang mthun par rang dbang du gyur pa'i sar /
zla ba gang yang rung ba'i yar ngo'i gza' skar 'phrod sbyor bzang po dang ldan pa'i dus dge bar /
mchod gtor gyi rgyu dang bza' btung gi yo byad ldab 'phar du 'dang pa sogs mthun rkyen du 'byor pa'i yo byad kyi dngos po ci dgos pa thams cad tshang bar bsags /
grogs blo mthun zhi dul kun spyod dang dam tshig dag la mthun pa'i rkyen sbyor ba la skyo ngal med pa bsten /
bsam pa bsnyen pa mthar ma phyin gyi bar stan thog 'di nyid las mi 'da' bar dam bca' zhing zla grangs 'di tsam la 'gro bar byed ces ngang thung blo bcad kyi khrigs med par bya /
dgos dbang gis mi dang yo byad sogs kyi gtong len dgos pa rnams thog ma nas mtshams 'og tu 'jug cing de ltar min pa rnams nang du gtang na mtshams ral ba'i rgyur 'gro bas spang blang de dag dang ldan pa'i sgo nas mtshams la 'jug pa ni sbyor ba'i chos so //
dngos gzhi la zhi bar bsnyen pa dang khro bor bsgrub pa gnyis las /
dang po ni /
rang gi mdun du 'jam dpal gyi sku bris pa'am 'bur du btod pa dag bzhugs su gsol /
de'i mdun du gtsang ma'i stegs la /
sA lu'i phye sogs dkar gsum mngar gsum gyis sbrus pa'i gtor zlum rgyan can dang /
chos skyong spyi sgos kyi gtor ma sman rag dang bcas pa /
chu gnyis nyer spyod sogs mchod pa'i rdzas gtsang zhing dag par bsham /
rang nyid sku rten dang zhal sprod kyi tshul du kha lhor phyogs pa'i gdan nang tshang can 'jam zhing bde ba'i 'og tu sa dkar ram 'bras kyis g.yung drung chos 'khor du bri /
g.yas sam mdun du rdor dril DA ma ru nang mchod thod pa me tog gi snod dang bcas pa bzhag
/gzhan yang tshogs kyi yo byad sogs skabs 'dir dgos pa'i chas thams cad tshang zhing bde bar bsham /
de nas nyams len gyi ngo bo ni thun bzhi'i rnal 'byor gyis rim par sgrub pa la /
nyin dang po'i dgong thun nas 'go 'dzin pa las /
thog mar bde ba'i stan la 'dug nas /
a+yai /
e nyid stong pa zhes pa tsam gyis skad cig gis gshin rje gshed po'i nga rgyal brtan por bzung /
gzhi bdag dang bgegs la gtor ma sbyin pa las byang ltar byas pa'i mthar sngags bzlas pa'i yungs dkar gyis brab cing gu gul gyis bdug pa sogs nan cher byas nas /
sgo drung du tho brtsigs pa rgyal po chen po bzhir mos mchod gtor phul nas /
bar chad srung ba'i phrin las bcol la brtan bzhugs bya /
de nas rang nyid gshin rje'i gshed por gsal ba'i thugs ka'i hU~M yig las 'od zer phyogs bcur 'phros /
'bar ba'i 'khor lo rtsibs bcu pa rtse mo steng 'og phyogs mtshams so sor bstan pa'i sbubs nang rtsibs rtse so sor phyogs skyong bcu dang nyi ma'i gdan re re'i khar /
hU~M yig nag po bcu las khro bo bcu ka nag po tho ba dang lcags kyu 'dzin pa khro bo'i rngam brjid 'bar ba /
de'i nang du rgyu A li kA li las grub pa'i thabs shes nyi zla 'od kyi gur khang yangs shing rgya che ba go skabs dang bral ba /
'khor lo'i phyi rol gyi 'og rdo rje'i sa gzhir brdal ba la sogs rdo rje gyen langs kyi rwa bas zlum por bskor ba'i phyi rol gyi sked par rdo rje'i phreng ba'i dra bas bcings pa /
steng nas rdo rje'i gur zlum por phub pa'i phyi'i ngos las rdo rje'i lu gu rgyud zar tshags su 'phyang ba /
rtse mor rdo rje'i tog gis spras pa /
bar mtshams thams cad rdo rje phra mos go skabs med par gtams pa /
de'i nang du rdo rje'i bla re gdugs ltar phub pa /
de'i phyi rol du ral gri mda' mdung phur bu sogs rno ngar gcod pa'i dbal dang ldan pa'i mtshon cha thams cad rtse mo phyir gzings pa'i mthar /
ye shes kyi me kha dog rnam lnga dus mtha'i me'i phung po ltar 'ur 'ur chem chem drag tu 'bar ba'i rtse mo nas khro bo 'chol pa dang mtshon cha'i tshwa tshwa skar ltar 'phro bas /
bar chad bdud dpung thams cad bsregs shing thal bar byed pas phyogs kun khyab par rtse gcig tu bsams la /
hU~M:
nga ni 'jam dpal gshin rje'i gshed :sogs nas /
oM ma hA kro d+ha rak+Sha dz+wa la raM hU~M phaT:ces pa'i bar brjod /
srung 'khor 'di ni mtshams grol rgyu'i thun mtha' ma'i tshe ma gtogs mi bsdu zhing /
thun thams cad kyi 'gor yang gsal 'debs bya ste bar chad mi 'jug pa'i dgos pa chen po yod do //
de nas dal 'byor rnyed dka'/
'chi ba mi rtag pa /
las rgyu 'bras /
skyabs sems yan lag bdun pa rnams tshig shar tsam min pa'i sems rgyud dang 'dre nges pa zhi sgrub bzhin byed /
de nas swa b+hA ba'i sngags kyis stong pa nyid dang /
de'i rang mdangs snying rje chen po /
gnyis ka zung 'jug tu bsgoms pa las rgyu'i 'jam dpal d+hIHyig gser zhun ma lta bu las dam tshig gi 'khor lo bsgom pa gzhung bzhin las /
de'i gnas gsum du oM AHhU~M gis mtshan pa /
hU~M las 'od zer 'phros pas bsgoms pa dang 'dra ba'i ye shes sems dpa' spyan drangs par bsam la /
oM/
tshur byon tshur byon 'jam pa'i dbyangs //
bcom ldan thugs rje'i bdag nyid che //
ma lus 'khor dang bcas pa rnams //
'gro ba'i don phyir gshegs su gsol //
oM many+dzu shrI e h+ye hi zhes spyan drangs /
dzaHhU~M baM hoHsa gnyis su med par gyur /
slar yang thugs ka'i hU~M las zhes pa nas /
a b+hi Shiny+tsa mi :zhes pa'i bar las byang bzhin brjod pas dbang bskur /
rdo rje sems dpas dbu brgyan par bya'o //
phyi nang gi mchod pas mchod nas /
rang gi snying gar pad zla'i gdan la rang 'dra ba'i ye shes sems dpa' tshon gang ba /
de'i thugs kar ting 'dzin sems dpa' d+hIHyig dmar ser spus bris pa lta bu /
de'i mthar oM a ra pa tsa na d+hIH
zhes pa'i yig 'bru bdun po phra zhing gsal ba g.yas su rang sgra dang bcas te 'khor ba las /
'od nyi zer lta bu phyogs bcu'i 'jig rten gyi khams thams cad du 'phros pas rgyal ba sras dang bcas pa la mnyes mchod phul /
mkhyen brtse nus pa'i byin rlabs thams cad bsdus te sngags phreng la thim /
rigs drug gi sems can thams cad kyi las sgrib sbyangs /
sangs rgyas kyi sa la bkod /
'od zer des reg pa'i zhing thams cad lha sngags ye shes kyi rol par bltas te bzlas pa bya ba las /
thog mar bgrang phreng bsang sbyang /
stong pa'i ngang las d+hIHyig las byung ba'i 'jam dpal gzhon nu'i skur gyur /
de 'od du zhu ba las bgrang phreng du mos te /
oM ru tsi ra ma Ni pra bar+d+ha ye hU~M phaT/
ces bzlas nas phus 'debs shing dbyangs gsal lan gsum brjod /
de yang bzlas pa bya ba'i tshe rang nyid gtso bo'i nga rgyal dang gsal snang ma bral ba'i 'dun pa rtse gcig pas bzlas shing /
de la nan tan byas pas rim bzhin goms pa na yengs med dam shin tu brtan pa'i ting nge 'dzin gyi ngang nas bzlas pa tshegs med par 'gro zhing /
thog mar bag yangs pos gnad du ma gcun par bzlas na rnam rtog chu gnyer ltar zad mtha' med pa'i ngang la bzlas pa ji tsam song mi tshor ba don med ngal ba'i rgyur 'gro bas /
dran 'dun rtse gcig pa'i ngang nas tshig gzhan gyis bar ma chod par oM a ra pa tsa na d+hIH
zhes skyon dang bral bar bzla zhing thun mtshams su slebs pa na dbyangs gsal spel tshig can lan bdun bzlas nas /
chos dbyings ye shes mas bstod /
las byang bzhin 'od gsal du bcug pas dge ba bsngo /
mtshams 'dir dge sbyor gzhan byed dgos dang bza' btung sogs byed /
de nas srod thun la skyabs sems yan lag bdun pa tsam sngon du 'gro bas dngos gzhi phreng ba byin rlabs tsam ma gtogs sgom bzlas bstod pa dang bcas pa sngar bzhin song nas /
srod thun dang po 'dir tshogs mchod dang chos skyong spyi sgos kyi gtor 'bul sogs rgyas par byas la 'od gsal du 'jug cing /
de'i rjes su bskyed pa'i lha de yang ngo bo rang gi sems snang ma 'gags pa'i 'char sgo sgyu ma'i rol pa ltar shar ba las /
don dam par skye 'gag gnas bral spang blang mtshan ma'i re dogs thams cad las 'das pa'i rang rig 'gyur med bde chen ka dag gi ngang la mnyam par ci gnas su bzhag la dran 'dun shes bzhin pa'i ngang nas nyal lo //
de nas tho rangs kyi thun la babs pa na /
chos nyid stong pa nyid kyi ngang las snang ba sgyu ma lta bu'i lha skur lam gyis langs nas thun mong gi rgyud sbyang ba dang tshogs gsag rnams yid dang 'dres par byas nas /
nga rgyal srung 'khor byin 'beb mchod rdzas byin rlabs rnams sngon du 'gro bas sgom bzlas thun mtshams la thug gi bar sngar gyi dgong thun bzhin dang /
thun mtshams 'dir chu gtor dang snga dro'i dge sbyor chag med rnams byed cing bza' btung sogs la rol /
gnyis pa snga thun gyi ni 'od gsal du 'jug pa'i bar sngar gyi dgong thun ji lta ba bzhin no //
gsum pa dgong thun dang /
bzhi pa srod thun gyi bar sngar bshad pa ltar las dmigs bsal bsgyur kha med /
de ltar thun bzhi'i rim pas snying po 'bum phrag bdun rdzogs pa'i nyin rjes ma'i thor thun dang snga thun gnyis ka'i rjes su yig brgya gang mang bzla zhing /
khyad par snga thun gyi rjes su tshogs mchod dang chos skyong gi gtor 'bul sogs rgyas par bya zhing /
mdun gyi gtor ma lhar gsal ba las dngos grub len pa dang rjes chog shis brjod smon lam dang bcas pa mtha' rgyas su bya'o //
de dag ni zhi sgrub kyi tshul lo //
gnyis pa khro bor sgrub pa'i tshul la /
zhi bsnyen grol ba'i nyin gyi dgong thun nam /
de nyin ngal gsos te sang gi dgong thun gang yang rung bar dbu btsugs te /
yo byad bca' tshul spyi tsam gong du bshad pa ltar yin zhing khyad par ni /
mdun du gshin rje'i gshed kyi sku rab gnas can bkram pa'i mdun du stegs bu dar ram ras bzang pos bkab pa'i khar me tog gi sil ma bkram /
rin po che'am thod pa'i snod du dpal gyi gtor ma rgyan ldan sku rten dar nag gi gdugs phub pa dang /
chos skyong spyi sgos kyi gtor ma sman raka phyi nang gi mchod pa sogs bzang zhing rgya che bar bshams nas /
bde ba'i stan la 'dug ste /
thun mong gi lam gyis rgyud sbyang ba dang /
skyabs sems tshogs gsag rnams legs par byas nas /
gzhi bgegs kyi gtor ma bsngo zhing mtshams gcod srung 'khor sogs sngar bzhin nan tan du byed /
byin dbab dang mchod rdzas byin rlabs nas bzung dam gsol gyi bar tshig rjes su don rnams shin tu gsal ba /
tha mal gyi rnam par rtog pas bar ma chod pa rdzogs par bsgoms shing bar chod na de nyid nas slar yang dran 'dun gyis bzung /
bzlas pa la 'jug khar rang nyid gtso bo'i sku mdog zhal phyag la sogs pa rnam pa gsal ba dang /
bcom ldan 'das gshin rje'i gshed po dngos yin snyam pa'i nga rgyal shugs drag po rgyun ci ring du bsgoms nas de la rtse gcig tu mnyam par bzhag go
/de nas ru rak+sha'i bgrang phreng snyim par bzung ste bsang sbyang /
stong pa'i ngang las phreng rdog re re bzhin hU~M yig las skyes pa'i gshin rje'i gshed po'i skur gyur /
rang 'dra'i ye shes pa badzra sa mA dzaH
dzaHhU~M baM hoHgnyis med du gyur /
yab yum snyoms par zhugs pas 'od du zhu ba las khrag 'dzag pa'i mgo bo'i phreng bar gyur par bsam la oM ru tsi ra ma sogs lan bdun brjod nas phus 'debs shing dbyangs gsal brjod /
de nas bzlas pa bya ba ni /
sngar gyi gsal snang dang nga rgyal dran bzhin pa las /
khyad par bdag gtso bo'i thugs kar dkar dmar 'od kyi 'khor lo gur khyim phub pa lta bu'i dbus su /
pad zla'i gdan la ye shes sems dpa' 'jam dpal gzhon nu zhi 'dzum longs sku'i chas can ral gri dang po ti 'dzin pa /
de'i thugs kar nyi ma'i gdan la ting nge 'dzin sems dpa' rdo rje sngon po rtse lnga pa nas gyen langs tsam gyi lte bar hU~M mthing ga spus bris pa tsam gyis mtshan pa /
de'i mthar sngags kyi phreng ba shin tu phra ba mthing zhun mas bris pa lta bu kha dog lnga'i 'od zer 'bar ba g.yas su 'khor ba /
de las sngags kyi rang sgra dang bcas pa'i 'od zer mu med pa'i 'jig rten gyi khams thams cad du khyab par 'phros /
rgyal ba rnams la mnyes mchod phul mthu dbang byin rlabs 'od zer gyi rnam par bsdus /
sems can thams cad kyi las sgrib sbyangs nas bde chen gyi zhing du drangs /
zhi rgyas dbang drag gi phrin las dpag tu med pa bsgrubs nas /
brtan g.yo'i bcud kyi dwangs ma thams cad 'od zer kha dog sna tshogs pa'i rnam par bsdus nas /
mtsho la char bab pa bzhin sngags phreng la thim pas 'khor ba dang mya ngan las 'das pa'i yon tan thams cad kyi dbyig tu gyur /
de nas snang stong sgyu ma lta bur shar ba'i sku'i snang brnyan reg mthong gi mtshan ma yod pa ltar gsal ba las /
grags stong gzhom med kyi rang sgrar gtso 'khor thams cad kyi zhal dang brtan g.yo'i dngos po thams cad las kyang bung ba tshang zhig pa ltar dir dir sgrog par mos pa brtan po nan tan du byas la bzlas pa bya ste /
sngags tshig ni /
oM many+dzu shrI ya mAn+ta ka hU~M phaT:
ces rtsa ba'i snying po 'di 'bum phrag gcig ma song gi bar thun bzhi ka la de kho nar chig dril gyis bzla zhing /
thun bsdu ba na dbyangs gsal dang yig brgya'i mthar /
oM ya mAn+ta ka sid+d+hi ku ru swA hA/
zhes btags pa gsum mam bdun bzla /
de nas rdzogs rim bsgom ste /
de'i don ni lha'i rnam pa de thams cad kyang rnam pa gsal ba gzhan dbang rang bzhin kun brtags kyis stong pa /
ngo bo zung 'jug yongs grub kyi lhar gdod nas gnas pa'i nges shes brtan po shugs drag tu bskyed pa ste rtsa sgrub kyi /   de ltar gsal zhing bskyed pa'i lha de kun :
snang zhing stong la stong zhing kun nas snang :
snang stong gnyis med ngang du bskyed rim sbyang :
zhes dang :
snang zhing stong la gzhi med rtsa ba bral :
ye grol rang grol shar grol ngo bor grol :
mchan /
zhes pa'i don bzhin bsgoms pa las khams gsum gyi snang ba thams cad sems kyi rang mdangs su shes nas lha'i nga rgyal la brtan pa thob ste tha mal gyi rnam rtog mi skye /
cung zad skyes kyang rang zhi la song nas snang ba lha'i rol par 'char bar byed pa'i gnad dam pa'o //
rdzogs rim de las thun mtshams kyi lhar langs te bsngo smon shis brjod dang spyod lam la 'jug
/srod thun la sngar bzhin skyabs sems tshogs gsag tshogs zhing bsdu ba'i bar song nas /
srung 'khor gyi mjug tu thun mtshams kyi lha 'od gsal du bcug nas ting nge 'dzin gsum nas rdzogs rim gyi bar sngar bzhin byas nas chos skyong spyi sgos kyi gtor bsngo byed /
'di nub khro bo bsnyen pa'i zhag dang po yin pas tshogs mchod bskul chad tho brtan skyong nyer bsdu bsngo smon shis brjod kyi bar byas nas /
snying gar hU~M yig mthing kha gsal la dwangs pa zhig la 'dun pa rtse gcig tu gtad nas nyal lo //
de nas tho rangs kyi thun la bab pa na rang nyid gshin rje'i gshed por ldang ba'i rnal 'byor gyis langs la sngon gtor bzhag pa'i skyabs sems tshogs gsag srung 'khor byin dbab mchod rdzas rlob pa rnams sngon du 'gro bas /
ting 'dzin gsum nas bzung ste 'od gsal du 'jug pa'i rjes su bsngo smon bya ba sogs sngar gyi dgong thun dang 'dra /
de nas snga thun /
dgong thun /
srod thun gsum la sngon 'gro skyabs sems tshogs gsag tsam gyis chog
/ting 'dzin gsum nas spyan 'dren gyi bar dkyus bzhin dang /
mchod bstod sogs bzlas pa 'gro che khyad kyis bsdus pa byed /
dam gsol dang phreng ba byin rlabs sogs mi dgos /
bskyed rim gyi gsal snang nga rgyal la nan tan bya /
bzlas mthar dbyangs gsal dang yig brgya spel tshig can gsum re bzla /
thun bar ma gnyis la rdzogs rim gyi rjes su bsngo smon shis brjod dang thun mtshams kyi lhar ldang /
thun mtha' ma'i rdzogs rim gyi rjes su chos skyong spyi sgos kyi gtor bsngo byed /
tshogs mchod grub na legs /
ma grub kyang chog
/gang ltar yang nyer bsdu bsngo smon nas nyal ba'i rnal 'byor gyi bar sngar kho na bzhin no //
de ltar thun bzhi'i nges pa kho nas stan gyi drod ma yal ba dang thun sgang du mi tshig gis bar ma chod par /
snying po chig 'bum /
nye snying sum 'bum /
rtsa sngags bdun 'bum /
ya ma rA dza nyis khri rnams 'bum rjes su khri dang khri rjes su stong gis kha skong ba rnams grangs bsnyen pa'i dbang du byas pa yin cing /
dus bsnyen ni zla ba drug
/mtshan ma'i bsnyen pa la grangs nges med do //
rtsa ba'i grangs tshad rdzogs pa'i skabs 'di nyid du las gshin gyi bsnyen pa bya bar spro na /
sgrub gtor gyi mdun ngos stegs dma' bar maN+Dal dug khrag gis byugs par rdul tshon nam chu tshon gang rung gis /
chos 'byung mthing nag mu ran me ri dang bcas pa'i dbus gling dgur bcad pa'i lte bar nyi gdan thod dbyug yas mtshan pa bri /
gzhan brgyad la so so'i srog yig gam phyag mtshan bri /
dbus su many+dza'i khar dmar gtor sku rten dar nag po'i gur gyis brgyan pa bzhag
/mthar sgor mchod gtor ma dang bcas pa bsham /
de nas bdag bskyed thun bzhi'i rnal 'byor byings sngar bzhin las bzlas pa phreng skor re tsam bzlas rjes rdzogs rim bsgom /
de nas sgos kyi mchod gtor byin rlabs sngon du 'gro bas shUn+ya tA zhes pa nas bstod pa'i bar pho nya myur mgyogs bzhin song rjes bdag gi snyems pa mchog tu brtan pos /
las gshin gyi thugs kar nyi ma la gnas pas sogs dmigs pa'i 'phro 'du shin tu gsal ba dang bcas pas bzlas pa ci nus byas pa'i rjes su mchod bstod bsdus pa dang yig brgya /
'dod pa'i don la gsol ba gdab /
ye shes pa rten la brtan bzhugs bya /
gzhan yang thun bzhi'i rim pa so so'i rjes chog nyal ba'i rnal 'byor gyi bar sngar bzhin bya ba yin no //
grangs tshad ni 'bum phrag gcig la bya'o //
thun mtshams su bzlas pa bgyis pa rnams ni rtsa ba'i grangs tshad la mi brtsi zhing 'on kyang ngag nus bskyed pa sogs kyi dgos pa yod pas lha'i nga rgyal dang ma bral ba'i ngang nas skabs de dag tu yang bzla bar bya'o //
de ltar grangs dus mtshan ma'i bsnyen pa gsum po gang byed kyang rung ste nangs par grol rgyu'i de ring gi dgong thun nas bzung slar yang mchod gtor gsar pa mang du bsham zhing rnying pa rnams kyang kha gso /
thun bzhi'i babs spyir sngar dang 'dra ba las khyad par mdun gyi gtor ma   sgrub rdzas rnams /
mchan /
yang bdag bskyed bsgom pa dang mnyam du 'jug pa gcig gis bsgrub cing dmigs pa'i 'phro 'du zab mo   bzlas pa'i skabs sangs rgyas thams cad kyi byin rlabs dang dngos grub sngags 'bru dang 'od zer gyi rnam pas spyan drangs nas sgrub rdzas rnams la sib sib thim par bsam zhing /
mchan /
dang sbyar te rtsa sngags rnams kyi mjug tu /
kA ya wA ka tsit+ta sid+d+hi pha la hU~M:
zhes btags pa bzla zhing /
hU~M:
dgongs shig bde gshegs dkyil 'khor lha :
zhes sogs dngos grub bskul ba yang byed /
rdzogs rim man sngar gyi thun bzhi lta bu las srod thun la tshogs mchod nges par bya /
de nas grol rgyu'i snga thun gyi dus mchod gtor gsar pa rgya chen po bsham /
las byang rgyas par gtang zhing chos skyong spyi sgos kyi gtor ma 'bul /
skong bshags tshogs mchod chad tho brtan skyong rnams song rjes sgrub gtor lhar gsal ba la sman raka gtor mas mchod cing bstod /
'khon gcugs sbyang phyir yig brgya mang du bzla /
de nas /
hU~M:
dgongs shig sogs kyis dngos grub bskul rjes /
mdun skyed dang sgrub gtor gyi lha'i gnas gsum nas 'od zer dkar dmar mthing gsum 'phros /
rang gi gnas gsum du thim pas sku gsung thugs kyi dngos grub thob /
mthar gtor ma'i lha 'od du ltem gyis zhu nas rang la thim pa'i mos pa bya zhing gtor ma   sgrub rdzas rnams /
mchan /
gnas gsum du 'jog
/lha 'od du zhu rjes gtor ma dam rdzas bdud rtsir mos nas lce thog tu myang ste lus zag med kyi bdud rtsi cher 'phel bas lus kyi rtsa khams thams cad gang ba'i bde ba chen po la mnyam par bzhag
/mjug chog shis brjod dang bcas pa ni gzhung bzhin no //
skabs 'dir srung zlog bsad pa'i las sbyor gyis bsdu bar spro na snga thun 'di nyid kyi mu nas las dkyil gtor ma dang zor rdzas ling+ga thun dang bcas lag len bzhin bsham /
cho ga dngos gzhi ni thun bzhi'i rim pa kho na ste /
las gsum rkyang par sgrub na srung ba zlog pa bsad pa gsum ka so so'i rtags mthong gi bar du rim pa bzhin so sor sgrub pa'am /
'on te zhag gi rim pa tsam gyis bsgrubs kyang rung /
bsnyen sgrub kyi rjes 'dir zor yang ba'i dbang du byed na /
tho rangs bsnyen sgrub /
snga dro srung ba /
phyi dro zlog pa /
srod la bsad pa rnams thun bzhi'i rim pas zhag bdun nam lnga gsum gang rung bsgrubs rjes nub mtha' ma'i tshe zor 'phang ba rnams bya zhing /
'di dag gi man ngag dang cho ga'i las rim rnams zor las rgyas pa'i skabs su spro bsdu smos pa rnams 'dor len byed pa tsam ma gtogs /
gzhan ma lag len gnad kyi gser thur du zhib mor bris pa nyid la dpyad pas bde blag tu rtogs pa yod do //
las gsum gyi mjug bsdu byed mi byed gang yin yang kha skong ni nges par dgos te /
ji skad du /
sbyin sreg lha rnams tshim par byed //
tshim pa las ni dngos grub stsol //
sngags ni lhag gam ma tshang na //
thams cad sbyin sreg dag gis skong //
zhes dang /
gsang sngags ma bzlas mi 'grub cing //
sbyin sreg ma byas 'bras mi 'byin //
zhes pas sngags bzlas pa'i grangs kyi bcu cha'i sbyin sreg bya ste /
snying po nye snying thams cad la ma grub kyang rtsa sngags nyid 'bum tsho bdun gyi dbang du byas pa'i kha skong gi sbyin sreg bdun khri bya dgos te /
cho ga'i rim pa ni sbyin sreg dngos grub rgya mtsho lta bus khog phub pa'am gzhan gyis kyang rung /
'das pa'i me lha go brje ba dang /
rdzas gzhan rnam grangs ci 'byor dang til gyi rdzas sngags rnams bdun khrir longs pa 'bul dgos la /
spel tshig ni /
ting nge 'dzin ma gsal ba dang sngags kyi chad lhag gi nyes pa thams cad shAn+tiM ku ru swA hA/
zhes sbyar /
rjes su las gshin la yang brgya rtsa tsam 'bul /
cho ga'i lhag ma ni spyi ltar ro //
gal te sbyin sreg ma grub na sngags kyis kha skong tsam gyis kyang rung ste khungs yod do //
de ltar las rnams mthar phyin nas mtshams grol ba'i tshe /
chos skyong gzhi bdag sogs la yang gtang rag gi mchod gtor dang /
khyad par mtshams tho'i ye shes pa mchod cing bstod nas gshegs su gsol bar bya'o //
spyir bsnyen pa'i skabs 'dir shes par bya ba ni /
shes pa byings nas gnyid bro ba sogs byung na rig pa ngar bskyed de sngags sgra dang bcas pa bzla /
shes pa rgod nas dmigs pa mi gsal na ting 'dzin sems dpa' kho na la rtse gcig tu sems bzung nas shub bur bzla /
sun nyams byung na bla ma gong ma rnams kyi bzod sran dka' spyad kyi tshul la gzhig ste hur skyed /
rtsa khams dwangs pa dang lce bde ba'i dus sngags 'gro che na myur du 'gro bar 'dug snyam pa'i brod kha mi bya /
de las ldog nas gu dog nyams byung na snying rus cher skyed cing ngal ba mi bya /
skabs rer shes pa nyog cing lce mi bde na ja dkar gyi btung ba sogs brten /
g.yengs shing 'phyo na rus thang dang bu ram mur bas phan /
thun sgang du kha'i phyed lag gis bkab pa'i gtam bya ba skad dang /
gzhan la byin rlabs dang srung mdud ster ba sogs mi bya /
thun mtshams ma gtogs par bza' btung dang 'gro 'chag mang po mi byed /
nang gi yo byad kyi rigs kyang phyir mi gtong dngos grub yal ba'i rgyur 'gro
/mtshams khongs su ma bcug pa'i mi dang yo byad nang du mi 'jug mod /
bcug pa yang sang tsam yong rgyu'i de ring lta bur shes pa g.yengs shing nyog pa sems mi bde zhing gnyid yur ba sogs byung nas /
sang nyin mi dang yo byad so ma byung na de'i 'grul sna yin pas srung 'khor bsgom /
sngon la ma byung bar rting la byung na grib bslangs pa yin pas yig brgya mang du bzla /
rdzas de dag kyang 'grub tu rung na zhag ma 'das bar longs mi spyod /
spyir yang mtshams kyi mgo la lhod pa /
bar du dam pa /
rjes su lhod par byed /
gang gi tshe yang dug gsum gyi rnam rtog che phra chu'i gnyer ma ltar shar na thol skyes de dag dran pas tshir bzung /
yengs med kyi ngang nas lha dang sngags kyi sgra la sems gtad /
bde sdug dang mtho dman sna tshogs byung na 'dzin chags med par lhod kyis glod /
mtshams la thog mar zhugs pa nas ma grol gyi bar skra sen mi 'breg
/kha lag mi bkru /
stan mi sprugs /
gdan gyi drod ma yal bar byed /
mtshams grol nas kyang thog mar dam tshig gtsang ba'i mi re gnyis dang 'phrad /
de nas rim bzhin yangs par byas te grib dang bags kyis 'dris su 'jug pa gal che'o //
de ltar tshul bzhin du legs par bsnyen pa las rdo rje theg pa'i phrin las rab 'byams sgrub pa la bsnyengs pa mi mnga' ba'i dbang phyug chen por 'gyur bar gdon mi za'o //
'jam pa'i rdo rje ye shes sgyu drwa'i gar //
mi bzad bdud sde'i gshed du cher khros pa /
khrag 'thung 'khor 'das brtan g.yo'i phyag rgya kun //
zil gnon dpal chen dus dgra'i dbang po kye //
gang gi dngos grub 'dod 'jo'i yid bzhin nor //
dka' ba med par sgrub byed myur bde'i skyes //
dus mtha'i sngags 'chang brtson pa che thang gis //
dub pa de dag ngal gso'i skyes su sbyin //
gang 'dir gter gzhung rtsa ba'i sgrubs thabs dang //
'khrul med man ngag du ma'i gnad 'doms par //
brjod pa 'dis thob bsod nams ye shes kyi //
rgya mtsho chen por ro gcig 'dres gyur cig
/'jam dpal gshin rje'i gshed dregs pa 'joms byed kyi bsnyen yig 'dod 'jo'i bum bzang zhes bya ba 'di ni /
gcung lo tsA ba ngag dbang chos dpal gyis ring mo nas bskul ba don yod par bya ba'i phyir rgyal khams pa 'gyur med rdo rjes yul dbus kyi ri bo po ta la'i rgyal po'i khab chen por sbyar ba'o ///
/
