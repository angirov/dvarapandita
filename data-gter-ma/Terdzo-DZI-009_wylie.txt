@#//
'chi med tsaN+Da lI'i smin byed bdud rtsi'i snying po bzhugs so //
na mo gu ru A yur+dz+nyA na sid+d+hi b+h+rU~M/
'chi med tsaN+Da lI'i don dbang snying po mdor bsdus te bskur ba'i tshul la /
sbyor ba yo byad kyi bsham bkod dang dngos gzhi phrin las kyi rim pa sgrub thabs dang mthong brgyud ltar grub nas /
slob ma rnams la khrus bya /
bgegs gtor gtang /
srung 'khor bsgom /
chos bshad ci rigs pas byang drangs te /
de la 'dir pad+ma'i rigs kyi lha mo tshe yum 'chi med tsaN+Da lI'i smin byed dbang bskur mdor bsdus su sgrub pa la slob dpon gyi bya ba grub nas /
slob ma'i bya ba thog mar maN+Dal phul /
gsol ba 'debs pa 'di'i rjes zlos mdzod /
'chi med lha mo tsaN+Da lI:
dpal ldan bla ma bdag la dgongs :
tshe dang ye shes dbang mchog dang :
dngos grub dam pa bstsal du gsol :
lan gsum /
nam mkha' gang ba'i rtsa gsum tshe'i lha tshogs kyi spyan sngar skyabs sems yan lag bdun pa tshig phyir sems gzhol bas 'di'i rjes zlos mdzod :
ho :
skyabs kyi mchog gyur sogs sgrub thabs ltar so sor lan gsum re brjod /
ye shes pa dbab pa'i slad du dmigs pa 'di bzhin du mdzod /
a mr-itas bsang /
swa b+hA bas sbyang /
slob ma mi dmigs stong pa'i ngang nyid las //
zla gam dbus su pad+ma nyi zla'i sogs nas /
bde chen 'od lnga'i zer gyi klong du gsal :
de ltar du gsal ba'i gnas gsum yig 'bru gsum gyis mtshan pa las 'od zer 'phros pas ye shes sems dpa'i tshogs nam mkha' gang bar spyan drangs sib sib thim pas rgyud byin gyis brlabs pa'i mos pa mdzod /
hrIHma :
nub phyogs u rgyan sogs spyan 'dren sngags bcas brjod cing spos rol dang /
tiSh+Tha badzras brtan par bya /
tshe dgug pa'i slad du bdag mdun lha tshogs rnams kyi thugs ka nas 'od zer dang pho nya'i tshogs dpag tu med pa 'phros /
slob ma rnams kyi bla tshe chad nyams yar pa dang /
'khor 'das kyi tshe bcud thams cad bdud rtsi'i rnam par spyan drangs /
spyi bo nas zhugs /
lus kyi nang gang /
dus ma yin pa'i 'chi ba'i 'jigs pa bsal /
'chi med rdo rje'i srog grub pa'i mos pa mdzod /
hrI:
nub phyogs bde chen sogs brjod cing mda' dar g.yab /
de nas dngos gzhi'i dbang bskur ba'i slad du slob dpon mdun bskyed dang bcas pa'i thugs ka nas dbang gi lha mo nam mkha' gang bar spros te /
bum pa la sogs pa'i dbang rnams rim pa bzhin du bskur ba'i mos pa mdzod /
hrI:
phyi ltar rin chen bum pa nang gzhal yas :
gsang ba lha mo 'chi med tsaN+Da lI'i :
thugs rje'i tshe bcud dngos grub snying po 'dis :
deng 'dir skal ldan khyod la dbang bskur bas :
bskal brgyar mi 'gyur tshe yi dbang thob shog :
rtsa sngags mthar kA ya a b+hi Shiny+tsa oM:
tshe chang mgrin par bzhag la /
ho :
gsang sngags gsang ba rmad byung chos :
bdud rtsi'i bcud 'dus tshe yi chang :
tshe yi bcud len bla na med :
deng 'dir khyod la sbyin pa yis :
shes rab ye shes don rtogs shog :
rtsa sngags mthar wA ka a b+hi Shiny+tsa A:
tshe 'brang snying gar bzhag la /
hrI:
rnam dag mi 'gyur rdo rje'i tshe :
'brang rgyas dpal gyi tshe gtor 'di :
rin chen yon tan 'byung ba'i gter :
deng 'dir khyed la sbyin pa yis :
lnga ldan 'chi med dbang thob shog :
rtsa sngags mthar tsit+ta a b+hi Shiny+tsa hU~M:
tshe ril lte bar bzhag la /
hrI:
brtan g.yo'i khams dang stobs bcu'i dpal yon can :
bcud 'dus thabs rdzas tshe yi ril bur sgril :
'chi med mi 'gyur thabs kyi dam rdzas 'di :
deng 'dir skal ldan khyod la sbyin pa yis :
thabs kyi 'gro don mthar phyin 'grub par shog :
sngags mthar a b+hi Shiny+tsa hU~M:
mtha' rten rgyas gdab pa'i slad du tshe mda' gnas lngar bkod pas lus kyi cha thams cad du ye shes rigs lnga'i phyag rgyas g.yogs te /
tshe'i bar chad thams cad kyis nam yang mi tshugs par bsrungs shing 'chi med gnyug ma'i dbyings su rgyas btab pa'i mos pa mdzod /
hrI:
gcig ni chos sku sogs sgrub thabs ltar brjod /
bkra shis kyis mnga' gsol /
dam tshig khas blang sogs mjug gi bya ba spyi ltar dang /
cho ga'i rjes chog sgrub thabs bzhin mthar dbyung ngo //
'chi med lha mo tsaN+Da lA'i smin byed snying po mdor bsdus te bskur ba'i le'u tshan no //
mang+ga laM///
/
!
'di'i brgyud pa ni /
tshe dpag med /
tsaN+Da lI/
pad 'byung yab yum /
mtsho rgyal /
tshe yum tsaN+Da lIs rjes bzung mtsho rgyal rnam 'phrul pad+ma chos 'byor rgya mtsho /
zur mkhar gter chen 'gro don bstan pa'i nyi ma /
dpal ri mchog sprul bstan 'dzin chos kyi nyi ma /
rje bla ma mkhyen brtse'i dbang po la'o ///
/
