@#//
'go ba'i lha lnga'i gsol mchod bsang dang bcas pa yar ngo'i zla rgyas zhes bya ba bzhugs so //
rtsa ba gsum la phyag 'tshal lo //
lus dang grib ma ltar lhan cig skyes pa'i 'go ba'i lha lnga dar na chos dang 'jig rten gyi bya ba gang yin yang bsam don yid bzhin 'grub cing bar chad mi 'byung ba dang /
gud na bya ba lam du mi 'gro zhing bar chad mang bas rab rten bca' zhing g.yang skyabs ltar gtar gzung /
de mi 'grub na'ang rgyun gyi gsol mchod tsam 'grub na shin tu bzang /
de la rten dang 'khor lo'i bca' gzhi gsol mchod sogs rgyas pa grwa mngon dang chos dbang sogs kyi gter kha /
lnga pa'i chog sgrig sogs las gsal zhing /
'dir lag len stabs bder 'god na /
dgra bla spyi'i rten yin pas mdung dar la lha lnga'i sku bris pa dang stag gzig dar sna 'gron bu me long rnga tshos khrab byang sogs btags pa yod na legs /
rgyun gsol tsam la med kyang chog
/mchod gtor ni snod gtsang mar /
bshos zlum /
'brang rgyas rtse rgyal /
g.yag lug ra gsum bcas thams cad dkar po /
dgra bla la dmar gtor zur gsum bcas bzhag
/dar zab rin chen 'bru sna sogs blugs /
ja chang 'o phud phye mar sogs mchod rdzas gang 'byor bsham /
mchod gtor mi 'dzom pa'i rgyun gsol la ni phye mar gser skyems tsam gyis kyang 'thus so //
bdag nyid yi dam gang rung gsal btab la /
mchod rdzas la chab bran /
oM a mr-ite hU~M phaT/
oM swa b+hA wa shud+d+haHsarba d+harmAHswa b+hA ba shud+d+ho\u0f85 haMH
mtshan 'dzin gyi dri ma stong par sbyangs /
stong pa'i ngang las /
rin po che'i snod yangs shing rgya che ba'i nang du oM AHhU~M las byung ba'i mchod gtor rnams ngo bo zag med ye shes kyi bdud rtsi /
rnam pa mkho dgu'i longs spyod ci 'dod 'char ba /
mi zad pa'i gter chen por gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes phyag rgya bcas lan gsum dang /
oM AHhU~M/
gsum gyis byin brlab /
de nas rten dang mchod gtor yod na bskyed chog 'di 'don /
de dag med pa dang dkyus tsam la bskyed chog dor nas spyan 'dren la 'jug pas chog go
/bskyed chog ni /
bsang sbyang /
stong pa'i ngang las /
rang nyid yi dam lhar gsal ba'i mdun du pad zla'i gdan lnga gral thabs su bsgrigs pa'i dang po la /
dz+nyA las ma lha mo btsun dar ma dkar dmar mdzes 'dzum dar dkar sngon gyi gos dang rin po che'i rtse bran dang mgul g.yu sogs rgyan sna tshogs kyis spras pa /
mda' dar dang me long thogs nas sha ba yu mo la 'chib pa /
ma sru dru gu dang 'phang lo thogs pa dang na chung dang sha ba'i tshogs kyi sprul pa mang po ston pa /
de dang lhan cig par zhang lha skyes pa dar ma dkar po mdzes brjid khrab rmog 'khor gsum can /
mdung dar dang rin po che'i sgrom bu thogs shing zhang blon dang bya chen go bo'i sprul pa ston pa /
gdan gnyis par na las srog lha dkar po shel gyi khrab rmog stag ral gzig shubs bcings shing swag l+h+wam mnabs pa /
mdung zhags dang tshe bum thogs shing rta mchog ngang pa la 'chib pa /
mi dkar rta dkar mang po sprul pa dang chabs cig lhan cig skyes pa'i phrag lha mi dkar dung gi go mtshon dar dang rin po che'i rgyan can /
mdung dar dang rgyal mtshan thogs nas khyung chen la 'chib cing mi dkar mang po sprul pa /
gdan gsum par a las pho lha dkar po lang tsho dar la babs pa dar sngon gyi ber dang thor cog dar gyis bcings pa /
swag l+h+wam dang rin po che'i rgyan can nor bu dang rin po che'i gang ba'i gzhong pa thogs nas rta mchog ngang dkar la 'chib pa /
skyes pa go khrab can dang pha spun mang por sprul pa dang lhan cig dbang thang spel ba'i lha dang srid pa'i pha mtshun dgra bla'i tshogs rnams rgyan gos bkrag mdangs gzi brjid 'od du 'bar ba /
gdan bzhi par yu las yul lha dkar po dar ber go khrab 'khor gsum dpa' ba'i chas can dar mdung mda' gzhu thogs nas rta dkar la 'chib pa /
yul gyi gtso rje mdza' bshes g.yag dkar lug khyu'i sprul pa ston pa dang lhan cig
/khyim lha phug lha thab lha zhing lha phyugs lha mkhar gyi rtse lha rnams rgyan gos sna tshogs kyis spras pa /

gdan lnga par she las dgra lha dkar po dpa' brjid dung rmog bse khrab 'khor gsum dar ber rin po che'i rgyan dang swag l+h+wam mnabs pa /
g.yas ral gri dang g.yon mdung zhags bsnams nas dung rta rlung gi shugs can la 'chib pa /
dge bshes mi dkar zhubs can khra spyang g.yag rgod mang por sprul pa dang lhan cig pha mes dgu brgyud nas bsten bsgrubs mchod pa'i lha dang srung ma'i tshogs rnams dgyes 'dzum gzi brjid dang bcas te 'khod pa /
gzhan yang steng 'og phyogs mtshams mtha' skor kun tu mgon skyabs sdongs grogs byed pa'i lha dang srung ma gnyan po rnams sprul pa du ma dang bcas te bzhugs pa'i gnas gsum yig 'bru gsum dang /

rang gi thugs srog sa bon las byung ba'i 'od zer gyis 'go ba'i lha lnga skyob pa'i lha dgu kha 'dzin rgyab rten sdongs grogs byed pa'i lha srung gnyan po thams cad badzra sa mA dzaH
zhes bskyed la spyan drang ba ni /
spos dang rol mo 'khrol la /
kye /
'go ba'i lha lnga spyan 'dren no //
dgyes rdzas tshogs kyis mchod lags na //
bdag la srung zhing skyob pa'i phyir //
gnas 'dir myur du gshegs su gsol //
srog lha 'dzin po spyan 'dren no //
snying gi dkyil nas gshegs su gsol //
sprul pa mi dkar mang por sprul //
ra skyes kham pas mchod lags na //
bdag la srung zhing bskyab tu gsol //
dgra bla gnyan po spyan 'dren no //
phrag pa g.yas nas gshegs su gsol //
sprul pa mi dkar zhubs can sprul //
mchod pa bshos bu gtsang mas mchod //
bdag la srung zhing bskyab tu gsol //
pho lha gnyan po spyan 'dren no //
mchan khung g.yas nas gshegs su gsol //
sprul pa pha spun dar mar sprul //
mchod pa bsang lug gtsang mas mchod //
bdag la srung zhing bskyab tu gsol //
ma lha gnyan mo spyan 'dren no //
mchan khung g.yon nas gshegs su gsol //
sprul pa na chung mang por sprul //
mchod pa sman leb gtsang mas mchod //
bdag la srung zhing bskyab tu gsol //
yul lha gnyan po spyan 'dren no //
spyi bo'i gtsug nas gshegs su gsol //
mchod pa g.yag dkar dag gis mchod //
sprul pa yul gyi gtso rjer sprul //
bdag la srung zhing bskyab tu gsol //
gzhan yang mgon skyabs byed pa'i lha //
chos la dga' ba'i chos skyong dang //
bon la dga' ba'i bon skyong dang //
pha mes rgyud kyi srung ma dang //
mi bu gdung drug dgra bla dang //
gzhi byes lha dang yul lha rnams //
mchod pa'i gnas 'dir gshegs su gsol //
dar dang rin chen gdan khri la //
dgyes pa'i tshul gyis bzhugs su gsol //
spos chab bam chu gtsang 'thor la /
stong gsum kun tu dri ngad ldangs pa yi //
spos dang sman sbyar chu gtsang dag pa'i khrus //
ye shes mkha' la thugs rje'i char rgyun gyis //
mi gtsang dri ma'i tshogs kun dag gyur cig
/mchod pa ni /
kye /
sngon nas las kyis 'brel pa'i lha //
da lta mi 'bral grogs mdzad pa'i //
brtse gdung mgon byed khyed rnams la //
rgya ja ngad ldan 'o ma'i mtsho //
ro ldan chang dang gtsang ma'i chab //
mgul gyi skyems dang khrus su 'bul //
dar ras gos bzang lhab lhub ber //
stag gzig g.yang lug khrab rmog dang //
rin chen nor bu'i do shal dang //
lha rdzas me tog phreng ba rnams //
sku la mdzes pa'i rgyan du 'bul //
phye mar 'brang rgyas 'bru yi zan //
dkar gsum mngar gsum shing tog dang //
don sha la sogs bza' bca'i rigs //
stobs rtsal skyed phyir ljags la 'bul //
gzugs mdzes sgra snyan dri zhim dang //
ro mchog reg 'jam ci mchis pa //
dbang po sgo lnga tshim phyir 'bul //
bkra shis rdzas rtags rgyal srid bdun //
dpag bsam shing dang 'dod 'jo'i ba //
ma rmos lo tog gter gyi bum //
ngo mtshar srid na che ba'i nor //
yid sprul dgyes pa skyed phyir 'bul /
khyung 'brug seng gsum 'dab chags dang //
gcan gzan ri dwags g.yung dwags rigs //
rtsi bcud sman dang rin chen mdzod //
ja mar lo tog 'bru sna tshogs //
yul mkhar khyim dang bzhon pa khal //
mda' mdung ral gri mtshon cha sogs //
thugs la dgyes rgu'i spyan gzigs dang //
'dzad pa med pa'i dkor nor sogs //
lha mi'i longs spyod dpal 'byor ni //
ji snyed blo yis blangs te 'bul /
khyad par lha lnga dgyes pa'i rten //
dngos su gang 'byor gtsang mar bshams //
ma 'byor yid kyis rnam par sprul //
gzhan la ci mchis blos blangs te //
mos shing gus pas 'bul lags na //
dgyes par dgongs te bzhes nas kyang //
ji ltar tshogs pa'i rten rnams dang /
khyad par rang lus gnas rten la //
'bral med rtag par bzhugs nas kyang //
mgon skyabs sdongs grogs mdzad du gsol //
bstod pa ni /
kye /
bsam rgu yid bzhin 'jo ba'i dpag bsam shing //
'go ba'i lha lnga grogs 'khor sde dpung bcas //
ngo mtshar rmad byung che ba'i yon tan la //
dad mos ngag gi gling bus bstod dbyangs 'bul //
ma lha mdzes 'dzum dar dang rin chen spras //
mda' dar me long thogs nas sha ba 'chib //
zhang lha skyes bu bzhin bzang zhang blon bcas //
ma sru sman btsun sha bar sprul la bstod //
srog lha dkar po shel gyi go zhub can //
mdung zhags bum pa bsnams shing rta mchog zhon //
lhan skyes phrag lha rin chen dar gos can //
sprul pa mi dkar rta dkar bcas la bstod //
pho lha dkar gsal thor tshugs dar ber gsol //
nor bu rin chen gzhong thogs rta dkar 'chib //
pha mtshun dgra bla dbang thang lha 'khor bcas //
pha spun skyes pa zhub can sprul la bstod //
yul lha dung mdog go khrab 'khor gsum brjid //
dar mdung mda' gzhu bkang nas rta dkar 'chib //
yul mkhar khyim lhas gzhi byes lha rnams dang //
sprul pa gtso rje g.yag lug ston la bstod //
dgra bla dung mi dung rta go khrab dang //
dar gyi gos bklubs ral gri mdung zhags thogs //
pha mes mi rabs bsten pa'i lha 'khor bcas //
dge bshes mi dkar khra spyang sprul la bstod //
rig 'dzin lha srung ban bon srung ma'i tshogs //
slob dpon sngags pa bon dang bya wang sogs //
sprul pa du mar ston cing mthu rtsal ldan //
mgon skyabs sdongs grogs mdzad pa kun la bstod //
bsang spro na /
bsang rdzas gser skyems rnams la dmigs te /
raM yaM khaM/
ma dag pa'i dri ma sbyangs /
stong pa'i ngang las bsang mchod gser skyems 'dod yon gyi sprin phung 'phro bas mgron rnams dgyes pa skyed cing grib dang mi gtsang ba sel ba'i nus ldan du gyur /
oM AHhU~M/
lan gsum /
kye /
bkra shis dge ba'i gnas mchog 'dir //
dag cing gtsang mar sbyar pa yi //
bdud rtsi can gyi rtsi shing rnams //
'bar ba'i mes bsregs dud pa'i sprin //
dri zhim ngad pas khor yug khyab //
dbang po drug gi spyod yul du //
ci 'dod longs spyod char du 'beb //
rnam dag yum lnga'i dbyings rol nas //
'byung lnga 'dus pa'i rten 'brel shar //
lha srung gnyan po dgyes byed pa'i //
zhi ba bsang mchod lhun gyis grub //
'go ba'i lha lnga sprul 'khor bcas //
'dir byon ngo mtshar bsang mchod bzhes //
mi gtsang dri ma kun byang shog
/tsan dan dmar po'i bsang dud kyis //
ma lha bu rdzi 'khor bcas bsang //
tsan dan dkar po'i bsang dud kyis //
zhang lha pha waM 'khor bcas bsang //
dri yi rgyal po a ga rus //
srog lha dkar po 'khor bcas bsang //
ngad kyi rgyal po mkhan dkar gyis //
lhan cig skyes dang phrag lha bsang //
gser lo 'bar ba'i stag pa yis //
pho lha skyes gcig 'khor bcas bsang //
dung lo 'bar ba'i sur dkar gyis //
yul lha gnyan po 'khor bcas bsang //
g.yu lo 'bar ba'i shug pa yis //
dgra bla dar ma 'khor bcas bsang //
bzang shing sna tshogs dud pa yis //
pha ma yang mes mtshun rnams bsang //
mi bu gdung drug dgra bla bsang //
srid pa chags pa'i lha rnams bsang //
mkhar lha khyim lha nang lha\u0f8e
thab lha zhing lha phyugs lha\u0f8e
tshe lha dbang lha lus lha\u0f8e
mgron lha byes lha lam lha\u0f8e
tshong lha grogs lha nor lha\u0f8e
gzhi bdag gnas bdag yul bdag\u0f8e
rig 'dzin ban bon srung ma\u0f8e
pha mes rgyud kyi srung ma\u0f8e
bsgrubs shing bsten pa'i lha rnams\u0f8e
ma bsgrub 'khor ba'i lha rnams\u0f8e
mgon skyob byed pa'i lha rnams la //
ja chang 'o skol phud rgod dang //
phye mar dkar gsum zas kyis mchod //
rin chen dar zab 'bru snas brngan //
dbu 'phang gnyan po yar la bstod //
dme rmugs nal dang thab gzhob mkhon //
ro grib bang grib zas gos grib //
mna' grib yugs grib dam grib sogs //
nyams grib dmu gab mnol chags kyis //
lha srung gnyan la bsgribs pa rnams //
bsang khrus rten 'brel zab mo'i mthus //
skad cig nyid la byang gyur nas //
lha zhal zla ltar dkar ba dang //
mthu rtsal gzi 'od rab 'bar bas //
nyin mtshan rtag tu srung byed shog
/tshe srings dpal skyed rigs rgyud spel /
kha rje dbang thang snyan grags skyed //
bar du gcod pa kun las skyobs //
bsam pa sgrubs la re ba skongs //
'dod pa'i don kun 'grub par shog
/bsang mchod 'di mchod phrin mi 'don skabs khol phyung byas kyang chog go
/de nas dpangs bstod ni /
kye /
dgung la nyi zla shar ba bzhin //
'go ba'i lha lnga dpangs bstod do //
gangs la seng ge 'gying ba bzhin //
'go ba'i lha lnga dpangs bstod do //
mkha' la khyung chen lding ba bzhin //
'go ba'i lha lnga dpangs bstod do //
sprin la g.yu 'brug ldir ba bzhin //
'go ba'i lha lnga dpangs bstod do //
mkhar la ba gam btags pa bzhin //
'go ba'i lha lnga dpangs bstod do //
rmog phor dar 'phrus brgyan pa bzhin //
'go ba'i lha lnga dpangs bstod do //
mdung la ba dan btags pa bzhin //
'go ba'i lha lnga dpangs bstod do //
mda' la sgro gsum bsgron pa bzhin //
'go ba'i lha lnga dpangs bstod do //
cang shes dar snas brgyan pa bzhin //
'go ba'i lha lnga dpangs bstod do //
dpa' bo go mtshon bsar pa bzhin //
'go ba'i lha lnga dpangs bstod do //
dkon mchog gsum gyi bden pa yis //
lha lnga'i dbu 'phang dgung du bstod //
rtsa ba gsum gyi byin rlabs kyis //
lha lnga'i byin nus sprin ltar 'khrigs //
chos skyong srung ma'i drag rtsal gyis //
lha lnga'i mthu stobs glog ltar 'khyug
/nor lha gter bdag bsod nams kyis //
lha lnga'i dpal 'byor mtsho ltar 'khyil //
dpal mgon phyogs skyong gzi brjid kyis //
lha lnga'i gzi mdangs nyi ltar 'bar //
chos nyid chos can rten 'brel mthus //
lha lnga'i mthu stobs gzi brjid rnams //
yar ngo'i zla ltar gong 'phel shog
/srung bkod ni /
kye /
skyob byed mgon lha 'khor bcas kyis //
bdag cag mi nor rigs rgyud la //
mi 'bral rtag tu srung skyob mdzod //
ma lhas mchan khung g.yon nas srungs //
bud med rnams kyi ma lha mdzod //
bu chung rnams kyi rdzi bo mdzod //
mi g.yang dngos grub bdag la stsol //
zhang lhas rgyab kyi phyogs nas srungs //
mthon po'i rtse nas bya ra mdzod //
dma' ba'i thang nas mel tshe mdzod //
mi nor rnams la tshe g.yang phob //
bde skyid phun sum tshogs par mdzod //
srog lhas snying gi dkyil nas srungs //
srog skyobs tshe yi mgon dang sprod //
mi 'chi tshe yi rdzi bo mdzod //
gri kha mtshon las thar bar mdzod //
nad rims rkyen las thar bar mdzod //
pho lhas mchan khung g.yas nas srungs /
kha ni zas 'dod zas dang sprod //
lag pa nor 'dod nor dang sprod //
dgra pham bdag rgyal dgra bla mdzod //
skyes lhas phrag pa g.yas nas srungs //
skyes pa pho yi srog rdzi mdzod //
na chung sman gyi rtsa dkar khrol //
bya ra mel tshe g.yel med mdzod //
yul lhas spyi bo'i gtsug nas srungs //
dgra 'dre gdon gsum thal bar rlogs //
rmongs sdug dbul gsum phyir la phud //
dge legs dpal 'byor 'du bar mdzod //
dgra blas phrag pa'i gong nas srungs //
gzhi la sdod na mgon skyob mdzod //
byes su sngon bsu rgyab rten mdzod //
dpa' ba'i shugs dang btsan pa'i mkhar //
mgyogs pa'i rta dang rno mtshon mdzod //
rig 'dzin ban bon srung ma dang //
mchod bstod bsten pa'i lha rnams kyis //
steng 'og phyogs mtshams kun nas srungs //
dbu 'phang dgung sngon las kyang mtho //
tshe srog lhun po bzhin du brtan //
mnga' thang 'khor los sgyur dang mnyam //
snyan grags g.yu 'brug skad las che //
'byor pa dpag bsam shing las phyug
/'khor 'bangs gza' skar las kyang mang //
rigs rgyud chu bo'i gzhung ltar ring //
bsam rgu yid bzhin nor ltar 'grub //
bde legs bkra shis dpal 'bar mdzod //
brtan bzhugs phrin las gsol ba ni /
kye /
lha dang mi ru ma 'bral cig
/dgung dang nyi zla 'grogs pa bzhin //
lha lnga mi dang ma 'bral cig
/gangs dang seng ge 'grogs pa bzhin //
lha lnga mi dang ma 'bral cig
/khyung dang dpag bsam 'grogs pa bzhin //
lha lnga mi dang ma 'bral cig
/lho sprin g.yu 'brug 'grogs pa bzhin //
lha lnga mi dang ma 'bral cig
/nags dang rgya stag 'grogs pa bzhin //
lha lnga mi dang ma 'bral cig
/chab dang nya mo 'grogs pa bzhin //
lha lnga mi dang ma 'bral cig
/gos dang gong ba 'grogs pa bzhin //
lha lnga mi dang ma 'bral cig
/lus dang grib ma 'grogs pa bzhin //
lha lnga mi dang ma 'bral cig
/pha rol byad mas phyes na yang //
lha lnga mi dang ma 'bral cig
/btsog nal mnol gyis gos na yang //
lha lnga mi dang ma 'bral cig
/ma rig 'gal 'khrul gang shor kyang //
lha lnga mi dang ma 'bral bar //
rtag tu brtan bzhugs sdongs grogs mdzod //
bdud dmag char ltar babs na yang //
lha lngas khang khyim ltar du skyobs //
gdon bgegs dgra ltar gnod na yang //
lha lngas zin ltar skyob par mdzod //
'dre srin rkun ltar 'jab na yang //
lha lngas nor skyong bzhin du srungs //
lha yi 'og nas mi ma yar //
sbra yi 'og nas god ma ldangs //
srung ba'i 'og tu gdon ma bcug
/gnyen 'og kha smras ma gtang zhig
/bdag la gnod pa'i dgra gdon bgegs //
srung ba 'di las ma 'da' zhig
/bkra shis gzhug legs gta' 'dzug go
/lo brgya thub pa'i gta' 'dzug go
/ston brgya mthong ba'i gta' 'dzug go
/gta' 'dzugs rten bcas rtag srungs shig
/bkra shis nad med bsam pa 'grub pa dang //
nad gdon 'byung po ma lus zhi ba dang //
tshe dang bsod nams dbang thang rgyas pa dang //
rtag tu zhi rgyas srung skyob phrin las mdzod //
rjes chog ni /
ma 'byor ma tshang 'gal 'khrul gang mchis rnams //
'gyod bshags bzod gsol dag tshangs dbugs dbyung stsol //
rten la bzhugs sam rang gnas ci bder gshegs //
mchod bstod dus su slar yang 'byon par zhu //
zhes brjod la lha lnga rten yod na de la bstim /
med na rang gi lus gnas rnams su thim par mos /
mgron thabs kyi lha rnams /
sarba lo ka swa s+d+yA naM gats+tsha /
zhes rang gnas su gshegs par mos la /
lus dang grib ma bzhin du nyin mtshan kun //
'bral med srung ba 'go ba'i lha lnga sogs //
rig 'dzin ban bon bka' skyong tshogs rnams kyis //
bde skyid dpal la sbyor ba'i bkra shis shog
/ces sogs shis brjod gang shes bya'o //
'dis kyang chos ldan skye dgu rnams //
gnas skabs bde skyid dpal gyis 'byor //
mthar thug bsam don chos bzhin 'grub //
don gnyis nor bu'i gter thob shog
/ces pa 'di'ang dad sogs dge ba'i blo can d+harma bar+d+ha nas ched du bskul ngor /
grwa mngon chos dbang sogs kyi gzhung dang khyad par lo chen bai ro'i dngos slob ldi ri chos kyi grags pa'i gsung dang bstun te karma ngag dbang yon tan rgya mtshos dpal spungs dben khrod du bgyis pa dge legs 'phel ///
/
!
bsod nams dar rgyas ri rgyal lhun po bzhin //
snyan grags chen po 'dzam gling yongs la khyab //
tshe ring nad med gzhan don lhun gyis grub //
yon tan rgya mtsho mchog gi bkra shis shog
/mang+ga laM dza ya sid+d+hi a la la ho ///
/
