@#//
rtsa gsum dril sgrub kyi tshe dbang snying por dril ba 'chi med grub pa'i nor bu bzhugs so //
na mo gu ru pad+mA ka ra ya /
rtsa gsum dril sgrub kyi tshe dbang mdor bsdus te bya ba'i tshul la gsum /
sbyor ba /
dngos gzhi /
rjes so //
dang po ni /
stegs bu'i dbus su tshe 'brang /
g.yas su tshe chang /
g.yon du tshe ril /
mdun du sman rag gtor gsum nyer spyod /
srung ma'i gtor 'bul /
slob dpon gyi mdun du las bum /
tshe mda'/
rol mo'i bye brag sogs dang /
nye logs ci bde bar sngon gtor dang /
tshogs kyi mchod pas mtshon nye bar mkho ba'i yo byad thams cad 'du bya'o //
gnyis pa ni /
gsol 'debs sngon du 'gro bas bdag mdun dbyer med kyi bskyed bzlas phrin las snying gi nor bu ltar la bsdu na dril sgrub kyi bzlas pa'i mjug tu tshe sgrub sbrel bas 'thus /
gang ltar yang tshe sgrub kyi dmigs bzlas gtso bor bya /
mthar mchod bstod /
yig brgya /
tshe 'gugs /
las bum du rta mgrin bskyed bzlas 'od zhu /
gtor bsngo dang /
tshogs skong rnams ji ltar rigs pa bya /
de nas slob ma rnams la khrus dang /
bgegs gtor gtong srung 'khor bsgom /
chos bshad ji ltar rigs pa dang mtshams sbyor gyi khyad par /
de la 'dir gang gsan par bya ba'i chos ni /
gsang sngags snga 'gyur rdo rje theg pa la bka' gter dag snang gi babs so gsum du bzhugs pa'i nang tshan nye brgyud gter ma'i phyogs su gtogs pa yin /
de la'ang bka' srol mi 'dra ba du ma zhig yod pa las /
gter 'byin grub thob yongs kyi spyi mes 'gro 'dul sangs rgyas bla mas glo bo dge dkar gyi gtsug lag khang nas spyan drangs par mdzad pa'i gu ru'i thugs sgrub kun gyi phyi mo rtsa ba gsum gyi zhal gdams gyi skor rnams /
pad+ma 'od gsal mdo sngags gling par yang gter nye brgyud kyi tshul du bka' babs pa /
sprul pa'i gter chen mchog gyur gling pa sogs la bstsal te rten 'brel gyi sgo 'phar yangs por phye ba'i chos sde dang rjes su 'brel bar 'chi med tshe'i dbang bskur ba zab mo bsgrub pa la slob dpon gyi bya ba grub nas khyed rang rnams kyi ngo skal du gyur pa la thog mar maN+Dal phul /
gsol ba 'debs pa 'di'i rjes zlos lan gsum mdzod /
rtsa gsum tshe yi lha tshogs dang /
dbyer med rdo rje slob dpon gyis //
bdag la brtse bas nyer dgongs te //
'chi med tshe yi dbang mchog stsol //
rgyud dag par bya ba'i slad du mdun gyi nam mkhar rtsa gsum rgyal ba rab 'byams mkha' khyab tu bzhugs pa'i spyan sngar phyag 'tshal zhing skyabs su 'gro ba sogs yan lag brgyad kyi sgo nas tshogs gsag pa 'di'i rjes zlos lan gsum mdzod /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa mtha' bzhi'i dri ma med //
rdzogs pa'i byang chub sems bskyed do //
bde gshegs dbang phyug sems can la //
dgos pa gsum phyir lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
dbang gi gzhi dgod pa ye shes pa dbab pa'i slad du dmigs pa 'di bzhin du mdzod /
oM ha ya grI ba hU~M phaT/
oM swa b+hA ba sogs /
khyed rang rnams kyi phung khams skye mched kyis mtshon pa'i gzung 'dzin gyi snang ba thams cad mi dmigs pa stong pa nyid du gyur /
stong pa'i ngang las gnas rnam par dag pa 'og min pad+ma 'od kyi zhing dang gzhal med khang chen po dbyibs dang rgyan dang bkod pa tshad med pas mngon par 'phags pa'i dbus su khyed rang rnams gang du gnas pa'i go sar sna tshogs pad+ma nyi zla'i gdan gyi steng du sems nyid rnam par mi rtog pa'i ye shes kyi ngo bo yi ge hrIHdkar la dmar ba'i mdangs chags pa /
de las 'od zer 'phro 'dus yongs su gyur pa las /
khyed rang rnams re re nas skad cig gis snang srid zil gnon thod phreng rtsal sku mdog dkar dmar khro 'dzum mtshan dpe'i gzi byin mchog tu 'bar ba zhal gcig phyag gnyis kyi phyag g.yas gser gyi rdo rje rtse lnga pa sdigs mdzub dang bcas pa 'phyar stabs su 'dzin pa'i rtse las bla ma drag po he ru ka'i sprul pa'i sprin phung spro ba /
g.yon pas mnyam gzhag gi steng na thod pa dang /
'chi med tshe'i bum pa bdud rtsi'i bcud kyis gang ba las 'od zer 'ja' tshon lta bu dang /
lha mo mgyogs ma'i tshogs nyi zer gyi rdul ltar spro bas srid zhi'i tshe bcud 'gugs pa /
gru mo g.yon du yum man+d+hA ra ba sbas pa'i tshul gyis kha T+wAM ga'i rnam par 'chang ba /
sku la nang du rdo rje'i gsang gos dkar po /
phod chen mthing ga
/chos gos rnam gsum dmar ser /
za 'og ber chen dbang gi mdog can rnams brtsegs mar gsol ba /
dbu la she'u'i snyan zhu brjid pas mdzes pa /
zhabs gnyis rgyal po rol pa'i stabs kyis snang srid 'ja' zer thig le dwangs mar 'khrugs pa'i klong na ye shes sgyu ma'i sku can du lam ste gsal ba'i thugs kar rab tu rgyas pa'i pad nyi'i dbus su yi dam yongs 'dus dbang chen rta mchog rol pa la mkha' 'gro kun 'dus rdo rje phag mos 'khyud pa /
de'i thugs kar pad zla'i steng du ye shes sems dpa' 'phags pa spyan ras gzigs dbang phyug dang /
spyi bor rigs kyi bdag po mgon po 'od dpag tu med pa /
gzhan yang steng gi cha la rtsa brgyud kyi bla ma /
bar gyi cha la yi dam zhi khro rab 'byams /
'dabs 'khor na mkha' 'gro chos skyong rnams sprin phung gtibs pa ltar bzhugs pa'i gtso 'khor thams cad kyi dpral bar oM dkar po /
mgrin par AHdmar po /
thugs ka'i stod du hU~M sngon po rnams gsal btab nas /
rgyud rnam par dag pa ye shes lha yi gzi byin dbab pa'i slad du slob dpon la snang srid zil gnon thod phreng rtsal dngos yin snyams pa'i gus 'dud drag po dung ba zhig mdzad pa la brten nas /
slob dpon gyi thugs ka nas 'od zer lcags kyu lta bu 'phros pas rtsa gsum rgyal ba rab 'byams kyi thugs rgyud rang dbang med par bskul te /
de rnams kyi gnas gsum nas sku gsung thugs kyi byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du byon te khyed rang rnams la sib sib thim pas rgyud byin gyis brlabs pa'i mos pa mdzod /
ces brda sbyar la DA dril 'khrol zhing snyan pa'i dbyangs dang bcas te /
hU~M hrIH
pad+ma 'od dang dbang drag 'bar ba'i zhing //
gnas yul dur khrod sprul pa'i dkyil 'khor nas //
rtsa gsum chos srung rgya mtsho'i tshogs rnams kun //
thugs rje smon lam dbang gis gshegs su gsol //
oM AHhU~M badzra gu ru pad+ma d+he wa d+hA ki nI sarba sid+d+hi pha la hU~MH
dz+nyA na A be sha ya a AH
zhes pas byin dbab /
hU~M hU~M hU~M zhes byin bsdu /
dzaHhU~M baM hoHsa dbyer med du bstim /
ye shes pa rnams brtan par byas pa'i mos pa mdzod /
tiSh+Tha badzra zhes brjod cing spyi bor rdo rje rgya gram du bzhag
/de ltar ye shes dbab cing brtan par bya ba sngon du song nas /
dngos gzhi'i dbang bskur ba la /
thog mar tshe 'gugs shing bcud bsdu ba'i slad du slob dpon snang srid zil gnon thod phreng rtsal du gsal ba'i phyag g.yon gyi bum thod las 'od zer kha dog lnga ldan dang /
lha mo mgyogs ma'i sprul pa nyi zer gyi rdul ltar spros pas khyed rang rnams kyi bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan drangs /
khyed rang rnams kyi spyi bo nas zhugs /
lus kyi nang thams cad gang bas 'chi med tshe'i dngos grub thob /
mdun gyi tshe rdzas rnams la thim pas rdo rje tshe'i bcud len du gyur pa'i mos pa mdzod /
ces dang mda' dar g.yob la /
hrIH
'od gsal chos sku'i pho brang nas //
longs spyod yongs rdzogs sprul pa'i sku //
'chi med pad+ma thod phreng rtsal //
rtsa gsum rgya mtsho'i 'khor dang bcas //
sgrub la tshe dbang mchog stsol phyir //
thugs dam bskul lo dbyings nas bzhes //
rnal 'byor bdag cag 'khor bcas kyi //
bla tshe chad nyams yar ba dang //
phyi snod 'byung ba bzhi yi bcud //
nang bcud 'gro ba'i tshe bsod dpal //
gsang ba rgyal ba sras bcas kyi //
mkhyen brtse nus pa'i yon tan kun //
'od zer bdud rtsi'i rnam par sdus //
bdag dang sgrub pa'i rdzas la stims //
rgas med lang tsho'i dngos grub stsol //
nad med bde ba'i dngos grub stsol //
'chi med tshe yi dngos grub stsol //
ye shes mchog gi dngos grub stsol //
oM AHhU~M badzra gu ru pad+ma sid+d+hi A yu She hU~M nr-i dzaH
zhes tshe 'gugs bskul /
tshe'i 'brang rgyas thogs la /
de ltar tshe 'gugs shing bcud bsdus nas sku'i dbang bskur ba'i slad du tshe'i 'brang rgyas 'di nyid rtsa gsum tshe lha rab 'byams su gsal ba khyed rang rnams kyi spyi bor spyan drangs shing byin gyis brlabs pas thugs ka nas 'od zer 'phros /
'khor 'das lam gsum gyi bcud dang dwangs ma dge mtshan ma lus pa 'chi med tshe'i bdud rtsi'i rnam par spyan drangs /
spyi bo nas zhugs /
lus kyi nang thams cad gang /
dus ma yin pa'i 'chi ba'i 'jigs pa bag chags dang bcas pa sbyangs /
sku rdo rje 'chi med tshe'i dngos grub ma lus pa thob pa'i mos pa mdzod /
tshe bum spyi bor bzhag la /
oM/
bkra shis 'od gsal snying po'i bum pa na //
'chi med pad+ma tshe yi lha tshogs bzhugs //
deng 'dir skal ldan khyod la dbang bskur bas //
mi phyed rdo rje sku yi tshe thob shog
/oM AHhU~M badzra gu ru pad+ma sid+d+hi A yu She hU~M nr-i dzaHkA ya a b+hi Shiny+tsa oM/
tshe yi bdud rtsi thogs la /
gsung gi dbang bskur ba'i slad du 'khor 'das brtan g.yo'i dwangs bcud ma lus pa thams cad byang chub sems kyi bdud rtsir 'khyil pa 'di nyid mgrin par bzhag cing myong ba la brten nas las rlung gi 'ching ba dbu ma'i dbyings su thim ste /
gsung rdo rje mi shigs pa nA da'i srog tu gyur pa'i mos pa mdzod /
AH
'khor 'das brtan g.yo'i dwangs bcud ma lus kun //
'chi med byang chub sems kyi bdud rtsir bskyil //
deng 'dir skal ldan khyod la sbyin pa yis //
'gag med pad+ma gsung gi tshe thob shog
/sngags mthar /
wA ka a b+hi Shiny+tsa AHzhes brjod cing mgrin par bzhag la bdud rtsi sbyin /
tshe ril thogs la /
thugs kyi dbang bskur ba'i slad du srid pa dang zhi ba'i tshe bcud ril bu'i gzugs su shar ba snying gar bzhag cing myong ba la brten nas snying dbus mi shigs pa'i thig ler ro gcig tu 'dres /
lus kyi zungs dang sems kyi rten du gyur te ye shes rdo rje'i srog la dbang thob pa'i mos pa mdzod /
hU~M/
srid zhi'i snying po mi 'gyur tshe yi rdzas //
byang chub sems kyi thig ler dbyer med pa //
deng 'dir skal ldan khyod la sbyin pa yis //
'od gsal snying po thugs kyi tshe thob shog
/sngags mthar /
tsit+ta a b+hi Shiny+tsa hU~M/
zhes brjod cing snying gar bzhag la ril bu sbyin /
tshe rgyas gdab par bya ba'i slad du tshe mda' rin chen 'bar ba spyi bor rgya gram du bkod pas lus la rdo rje'i go cha zhu lugs su gyur te tshe srog rdo rje'i brag ltar brtan par byas pa dang lhan cig tu 'od gsal gnyug ma khyab gdal gyi dbyings su mnyam par bzhag pas cis kyang mi chod mi shigs pa 'chi med gdod ma'i gnas lugs mngon du gyur pa'i mos pa mdzod /
a /
spros pas srid zhir khyab pa'i tshe //
bsdus pas thig le nyag gcig klong //
'pho 'gyur med par rgyas btab pas //
ye shes chen po'i srog 'grub shog
/dz+nyA na badzra rak+Sha a a /
zhes brjod cing tshe mda' spyi bor rgya gram du bzhag
/spro na mtha' rten bkra shis rdzas rtags sna bdun bcas sbyin /
gang ltar yang shis brjod rgyas par bya /
dam tshig khas blang /
gtang rag gi maN+Dal /
lus longs spyod 'bul ba /
dge ba bsngo ba rnams spyi ltar bya'o //
gsum pa rjes ni /
tshogs la rol zhing lhag ma gtong ba nas bzung bkra shis kyi bar las gzhung ltar byas pas grub bo //
tshe dbang brgya rtsa sogs grangs gsog byed na cung zad rgyas par ril bu'i dbang bskur ba'i mjug tu bkra shis brjod /
slar yang tshe 'gugs shing bcud bsdu ba sogs tshe 'gugs nas ril bu'i dbang bskur bar bskyar /
dbang tshar re'i mjug tu shis brjod sh+lo ka gang rung re bya /
bsdu na /
slar yang /
tshe'i 'brang rgyas spyi bor bzhag cing 'chi med tshe'i bdud rtsi dang ril bu byin pa la brten nas lus ngag yid gsum gyi sdig sgrib dang /
tshe'i bar du gcod pa thams cad byang zhing dag
/sku gsung thugs rdo rje'i tshe dang ye shes kyi dngos grub ma lus pa thob pa'i mos pa mdzod /
oM/
bkra shis 'od gsal sogs tshigs bcad sngags bcas sbrel /
mthar shis brjod gang rung re bya /
grangs rdzogs pa na /
rgyas gdab pa man chad dkyus bzhin bya'o //
zhes pa'ang don gnyer can mang pos gsol ba btab pa'i ngor /
gtor dbang skabs kyi mtshams sbyor las zur du phyung ste bklag pas grub par mtsho skyes bla ma dgyes pa'i 'bangs pad+ma 'od gsal mdo sngags gling pa'i sdes bris pa'i dge bas 'gro kun 'chi med ye shes kyi sku mngon du byed pa'i rgyur gyur cig
/mang+ga laM//

//
