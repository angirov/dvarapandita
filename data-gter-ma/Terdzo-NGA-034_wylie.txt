@#//
rtsa gsum dril sgrub kyi sgrub thabs phrin las smin byed rig pa'i rtsal dbang rjes gnang dang bcas pa'i yi ge mkha' 'gro'i thugs kyi thig le zhes bya ba bzhugs so //
na mo gu ru de ba d+hA ki nI yai /
byin rlabs dngos grub phrin las 'byung ba'i gnas //
rtsa gsum kun 'dus rje btsun thod phreng rtsal //
snying dbus bkod nas khyer bde'i sgrub thabs dang //
rtsa ba yan lag smin byed chu 'babs bkod //
mkhas grub rig 'dzin chen po 'jam dbyangs bla ma'i gter byon rtsa gsum dril sgrub kyi nyams len bya bar 'dod pa dag
/gzhung las /
skal bzang lhag pa'i bsam pa can :
rtsa ba gsum gyi dbang thob pas :
dben zhing yid du 'ong ba'i gnas :
sgrub pa'i yo byad 'tshogs bgyis nas :
mthun bzhir ngo gnyis tshes brgyad dam :
tshes bcu'i gza' skar shis pa'i dus :
sngon 'gro dngos gzhi rjes gsum gyis :
phrin las gzhung bsrang bla ma bsgrub :
zla ba gsum gyi sbyor ba yis :
rig 'dzin zhal mthong lung bstan thob :
ces sgrub pa'i gang zag
/sgrub gnas /
yo byad /
sgrub dus /
sgrub thabs /
dus kyi tshad bcas gsal bar gsungs pa ltar shes par byas la /
sgrub rten rtsa gsum gtor ma /
sman raka
/phyi mchod sogs bsham /
sngon gtor /
bka' srung gtor 'bul /
gzhan yang nyer mkho'i yo byad tshogs par bya /
sgrub thabs dngos la sngon 'gro
/dngos gzhi /
rjes gsum gyi dang po ni /
brgyud pa'i gsol 'debs nye brgyud ma lta bu sngon du btang /
rang nyid skad cig gis rtsa gsum yongs 'dus thod phreng rtsal gyi skur gyur /
bgegs gtor bran /
oM badzra a mr-ita kuN+Da lI ha na ha na hU~M phaT:kyis bsang /
swa b+hA bas sbyang /
stong pa'i ngang las b+h+rU~M las rin po che las grub pa'i snod yangs shing rgya che ba'i nang du gtor ma kha dog dri ro nus pa phun sum tshogs par gyur :
oM AHhU~M lan gsum gyis byin brlab /
sarba big+h+nAn A kar+Sha ya dza :sa mgron 'gug
/sarba big+h+nAn na maHsarba ta tha ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA:
lan gsum gyis bsngo /
hU~M:
gnas 'dir 'khod pa'i bgegs tshogs ji snyed kun :
zag med gtor ma'i mchod sbyin 'di longs la :
rig 'dzin 'dus pa o rgyan chen po yi :
gsang ba spyod pa'i gnas 'dir ma 'tshe bar :
dkar phyogs lha klu 'dir 'khod bar chad srungs :
nag phyogs mi min 'byung po gzhan du dengs :
sarba b+hU ta gats+tshaH
zhes dang drag sngags brjod la bgegs bskrad /
oM badzra rak+Sha rak+Sha hU~M:
zhes brjod pas steng 'og phyogs mtshams thams cad rdo rje'i srung ba'i 'khor lo chen pos kun nas bskor bar gyur :
hU~M:
rang nyid rig 'dzin mkha' 'gro 'dus pa'i skur :
gsal ba'i thugs kar nyi steng hU~M yig las :
bdud srin gshin rje khros pa khro bo'i tshogs :
grangs med phyogs bcur spros nas bgegs rnams gzir :
de phyir sna tshogs mtshon cha 'khrigs pa'i gur :
rab brtan me rlung chu yi dkyil 'khor rgyas :
hU~M badzra kro ta bi shwa tIg+na tsakra raM yaM khaM rak+Sha rak+Sha hU~M hU~M phaT:
zhes srung 'khor brtan por bsgom /
de nas skyabs 'gro ni /
na mo :
rtsa gsum dbyer med rig 'dzin sangs rgyas thugs :
sku gsum ngo bo che mchog dam chos gsung :
skyabs gsum kun 'dus dam can dge 'dun sku :
gang la byang chub bar du bdag skyabs mchi :
lan gsum /
sems bskyed ni /
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid du :
byang chub mchog tu sems bskyed do :
lan gsum /
de nas mchod pa byin rlabs ni /
phyi mchod rang ming las byung lha mo'i tshogs :
rab mdzes mchod sprin 'dzin pas mkha' khyab cing :
sha lnga bdud rtsi lnga las byung ba'i sman :
dpa' bo 'bru lnga yongs gyur bde gshegs lnga :
yab yum rjes chags zhu bas 'bru gsum gyur :
'od 'phros sku gsung thugs kyi dngos grub bsdus :
dam tshig bcud la gnyis med thim gyur pas :
grub pa'i rdzas mchog ye shes bdud rtsir gyur :
gnyis 'dzin las byung dgra bgegs bsgral pa'i khrag :
mtshan ldan pad+ma'i rdul dang gnyis med pas :
gnas gsum rig 'dzin mkha' 'gro dbang byed pa'i :
zag med 'dod chags dag pa'i bdud rtsir gyur :
snang srid snod mchog mtshan ldan thod pa'i nang :
ro mchog bza' btung bcud kyis yongs gang ba'i :
'bru gsum las byung zag med longs spyod rdzas :
'dod yon nam mkha'i mtha' dang mnyam par gyur :
dug lnga dug gsum rgyus bskyed sgrub pa'i rdzas :
dur khrod las byung ma nyams bam chen sha :
sku gsum ye shes lnga bdag byin brlabs pas :
ro langs grub pa'i bcud len bdud rtsir gyur :
oM AHhU~M:
puSh+pe 
d+hU pe A lo ke gan+d+he nai bi d+yA shab+da pU dza hU~M:
oM AHhU~M:
sarba pany+tsa a mr-ita hU~M hrIHThA:
oM AHhU~M:
ma hA rak+ta dz+wa la maN+Da la hU~M:
oM AHhU~M:
ma hA ba liM ta pU dza te dzo hU~M:
oM AHhU~M:
ma hA mAM sa sh+ma shA na pU dza AHhU~M:
sngags rnams lan gsum gsum brjod pas brlab bo //
gnyis pa dngos gzhi la thog mar dam tshig pa gsal gdab pa ni /
e ma hoH
sku gsum dbyer med ting 'dzin las byung ba'i :
rang byung ye shes rnam pa kun gyi mchog :
rten dang brten pa'i dkyil 'khor gsal ba yis :
ma dag snod bcud sbyangs la gsol ba 'debs :
rdo rje me rlung 'khor lo 'bar ba'i dbus :
rin chen khang brtsegs zag med mchod sprin gyis :
kun nas mdzes pa thar pa'i grong khyer mchog :
ngo mtshar gzhal yas khang la gsol ba 'debs :
de dbus lha rdzas las grub rin chen khrir :
pad sdong nyi zla brtsegs pa'i gdan steng du :
phrin las dbang phyug ye shes lnga ldan sku :
gu ru sprul pa'i sku la gsol ba 'debs :
sku mdog dkar gsal mtshan dpe'i gzi brjid 'bar :
zhal gcig phyag gnyis rdo rje thod pa 'dzin :
rdo rje skyil krung kha T+wAM mtshan dpes mdzes :
gu ru sprul pa'i sku la gsol ba 'debs :
dar dmar cod pan rigs lnga'i phyag rgya can :
ldem 'phrus mtshan pa dbu la rgyan du mdzes :
gsang gos phod can chos gos sku la gsol :
gu ru sprul pa'i sku la gsol ba 'debs :
thugs kar nyi zla pad+ma'i gdan steng du :
che mchog 'dus pa bde chen 'khor lo ni :
yab yum zung 'jug rus pa'i rgyan gyis spras :
gu ru longs spyod rdzogs la gsol ba 'debs :
sku mdog dkar dmar zhal gcig phyag gnyis pa :
rdo rje dril 'dzin gri gug thod khrag 'dzin :
g.yas brkyang g.yon bskum khro 'dzum nyams dgu ldan :
gu ru longs spyod rdzogs la gsol ba 'debs :
yang snying thugs kar nyi ma'i dkyil 'khor steng :
rdo rje sngon po rtse lnga'i lte bar ni :
hU~M yig 'od zer kha dog lngar gsal ba'i :
gu ru chos kyi sku la gsol ba 'debs :
sku gsum dbyer med ye shes chen po dngos :
bla ma yi dam mkha' 'gro 'dus pa'i sku :
dpa' bo mkha' 'gro'i 'khor los sgyur rgyal mchog :
gu ru bde chen sku la gsol ba 'debs :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
ye shes kyi 'khor lo spyan drang ba sogs ni /
spos dud rol mo'i sgra dang bcas te /
hU~M:
'khor lo lnga brtsegs lhun grub pho brang nas :
sku gsung thugs dang yon tan phrin las kyi :
rig 'dzin dpa' bo rnal 'byor ma tshogs bcas :
dbyings nas 'dir gshegs zhabs bsil dbang bskur stsol :
oM ut+ta ra maN+Da la sa ma ya dza :
ar+g+haM pra tIts+tsha hU~M:
hU~M oM swA AMHhA:
badzra a b+hi Shiny+tsa hU~M:
dzaHhU~M baM ho :
gsal stong dbyer med gzugs sku'i dkyil 'khor rdzogs :
phrin las mthar phyin rig 'dzin la phyag 'tshal :
a ti pu ho :
pra tIts+tsha hoH
rang 'dra'i dkyil 'khor rang la thim gyur pas :
gnyis med lhun grub rang gnas mngon du gyur :
badzra sa ma ya tiSh+Tha lhan :
phyi nang gsang ba de bzhin nyid dang bcas pa'i mchod pa ni /
hU~M:
bdug spos me tog mar me dri chab bshos :
lha rdzas sil snyan mchod pa dpag med rnams :
rab 'byams zhing gi mchod sprin rgya mtsho yis :
rtsa ba gsum 'dus rig 'dzin dkyil 'khor mchod :
gzhan yang ting 'dzin mthu las rnam sprul pa'i :
rgyal ba mnyes byed mchod pa'i khyad par gang :
kun bzang mchod las lhag par yongs bkod nas :
rtsa gsum 'dus pa rig 'dzin dkyil 'khor mchod :
badzra pU dza me g+ha sa mu dra s+pha ra Na sa ma ye hU~M:
oM:
rang byung gdod nas grub pa'i dam tshig rdzas :
rtsa brgyad stong sbyar rigs lnga ye shes dngos :
dpa' bo mkha' 'gro'i thugs dam skong ba'i mchog :
'chi med bdud rtsi sman gyi mchod pa 'dis :
brgyud pa gsum ldan rig 'dzin thugs dam bskang :
rtsa ba gsum 'dus rig 'dzin thugs dam bskang :
sku gsum dbyer med rig 'dzin thugs dam bskang :
skyabs gsum ngo bo rig 'dzin thugs dam bskang :
phyag rgya chen po'i rig 'dzin thugs dam bskang :
lhun gyis grub pa'i rig 'dzin thugs dam bskang :
tshe la dbang ba'i rig 'dzin thugs dam bskang :
rnam par smin pa'i rig 'dzin thugs dam bskang :
oM AHhU~M sarba pany+tsa a mr-ita kha raM khA hi :
A:
nyon mongs mthar byed nang mchod bdud rtsi'i mchog :
'dod chags rnam dag mkha' 'gro'i rang byung rdzas :
zhe sdang rnam dag dgra bgegs bsgral pa'i khrag :
gnyis med bdud rtsi ar+g+haM rgya mtsho 'dis :
brgyud pa gsum ldan rig 'dzin thugs dam bskang :
rtsa ba gsum 'dus rig 'dzin thugs dam bskang :
sku gsum dbyer med rig 'dzin thugs dam bskang :
skyabs gsum ngo bo rig 'dzin thugs dam bskang :
phyag rgya chen po'i rig 'dzin thugs dam bskang :
lhun gyis grub pa'i rig 'dzin thugs dam bskang :
tshe la dbang ba'i rig 'dzin thugs dam bskang :
rnam par smin pa'i rig 'dzin thugs dam bskang :
oM AHhU~M ma hA rak+ta dz+wa la kha raM khA hi :
hU~M:
snang srid snod kyi 'jig rten ka pA lar :
g.yo ba bcud kyi sems can dam tshig rdzas :
zag med ye shes che dang dbyer med pa'i :
mchod sbyin gtor ma 'dod yon lnga ldan 'dis :
brgyud pa gsum ldan sogs gong bzhin 'gre
/oM AHhU~M ma hA ba liM ta kha raM khA hi :
hU~M:
lhan skyes dga' ba bskyed pa'i phyag rgya dang :
thabs shes rjes chags rol pa'i dga' ba las :
rdo rje pad+ma 'dus pa'i bde chen mchog :
blo bral zag med ye shes mngon gyur 'dis :
brgyud pa gsum ldan sogs gong bzhin 'gre
/oM bo d+hi tsit+ta ma hA su kha ho :
hU~M:
gdod nas rang rig he ru ka :
mchod bya mchod byed mchod yul kun :
mi dmigs spros bral phyag rgya che :
rtsa gsum dkyil 'khor lha la 'bul :
d+harma d+hA tu pU dza ho :
bstod pa ni /
e ma ho :
mkha' 'gro'i dbang phyug o rgyan rin po che :
dbu la dar dmar ldem sgro'i cod pan can :
bde gshegs rigs lnga mtshan dpes mdzes pa 'di :
mkha' spyod gdul bya chos skus 'dul ba'i rtags :
chos sku snang ba mtha' yas la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
stong nyid rdo rje bde chen ka pA la :
zung 'jug kha T+waM mtshan dpes mdzes pa 'di :
'og min gdul bya longs skus 'dul ba'i rtags :
longs sku rdo rje 'chang la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
ma chags pad+ma nyi zla'i gdan steng du :
rdo rje skyil krung sna tshogs na bzas mdzes :
'jig rten gdul bya sprul skus 'dul ba'i rtags :
sprul sku thub pa'i gtso la gsol ba 'debs :
gu ru mtsho skyes rdo rjes byin gyis rlobs :
mkha' 'gro'i dbang phyug o rgyan rin po che :
pad+ma 'od kyi gzhal yas sems dpa' gsum :
gcig tu gyur pa mtshan dpes mdzes pa 'di :
rgya bod skal ldan gdul bya 'dul ba'i rtags :
rtsa ba gsum 'dus khyed la gsol ba 'debs :
gu ru mtsho skyes rdo rjes byin gyis rlobs :
gsol ba 'debs so gu ru rin po che :
byin gyis rlobs shig lha dang rig 'dzin tshogs :
bar chad sol cig ma mo mkha' 'gro'i tshogs :
mos pa'i bu la dbang skur byin gyis rlobs :
bzlas pa'i dzapa? dbyangs bya ba ni /
steng gi phyogs nas rig 'dzin sprin ltar 'thibs :
bar snang khams nas yi dam 'ja' ltar gsal :
'og gi phyogs nas mkha' 'gro khrom ltar 'tshogs :
mchog dang thun mong dngos grub char ltar 'bebs :
gsol ba 'debs so rtsa ba gsum gyi lha :
gsol 'debs brgyud 'dzin rnams la byin gyis rlobs :
oM AHhU~M badzra gu ru pad+ma sid+d+hi hU~M:
zhes bzla /
gsol 'debs kyi skul ba ni /
sngags tshan phyi ma gsum la'ang re re bzhin mgor sbyar te /
oM AHhU~M badzra d+he ba gu h+ya sid+d+hi hU~M:
oM AHhU~M badzra DA ki sa ma ya sid+d+hi hU~M hU~M:
oM AHhU~M badzra dz+nyA na sa ma ya sid+d+hi hU~M:
zhes bla ma yi dam mkha' 'gro so so dang spyir dril ba ste dzapa? dbyangs ci nus bya zhing dus rtags grangs kyi bsnyen tshad ma thems bar du bzla /
gsum pa rjes ni /
thun 'jog pa na bzlas pa'i kha skong mchod bstod spyi dang mthun /
yig brgya dang ma rnyed yongs su sogs kyis nongs pa bshags /
hU~M gsum gyis bdag bskyed 'od gsal du bcug
/phaT gsum gyis lhar ldang /
smon lam ni /
dge ba 'di yis mtha' yas 'gro ba kun :
bla ma yi dam mkha' 'gro dbyer med pa'i :
sku bzhi'i dbang phyug mchog gi dngos grub de :
skye ba 'di la myur du 'grub par shog :
gzhan yang tshe ring nad med phun sum tshogs :
thun mong dngos grub grub chen brgyad la sogs :
'jig rten 'jig rten 'das pa'i legs tshogs rnams :
tshe 'dir 'bad med myur du 'grub par shog :
bla ma yi dam mkha' 'gro'i byin rlabs kyis :
ji skad smon lam btab pa 'grub par shog :
shis brjod ni /
rig 'dzin 'dus pa bla ma'i bkra shis shog :
che mchog 'dus pa yi dam bkra shis shog :
dam can 'dus pa mkha' 'gro'i bkra shis shog :
rtsa gsum 'dus pa bde chen bkra shis shog :
bla ma yi dam mkha' 'gro'i bkra shis shog :
ces brjod /
dus bzang sogs kyi skabs tshogs mchod spro na tshes bcu'i las byang ltar sbyar /
sgrub pa'i skabs su dgong re bzhin bka' srung gi gtor 'bul dgos pa'ang zur gsal ltar shes par bya'o /
!
/'di nyid kyi dkyil 'khor du slob ma rjes su bzung bar 'dod na /
rtsa ba gsum gyi rten bkram pa'i spyan sngar stegs bu khebs ldan dbus maN+Dal pad+ma 'dab brgyad tshom bu gcig bkod pa'i khar rkang gsum lta bur rin po che'i snod du bla ma'i gtor chen rgyan ldan /
g.yas su ban+d+ha dum gcig chang bzang pos bkang ba la chos sman dang mngar gsum btab pa /
g.yon du me long shel rdo /
mdun du mda' gzhu /
mdun rgyab gang bder mkha' 'gro dang bka' srung gi gtor 'bul /
g.yas g.yon du sman raka
/chu gnyis nyer spyod bskor bsham bya /
gzhan yang las bum sogs nyer mkho'i yo byad rnams tshogs par byas la sgrub thabs su ji skad bshad pa ltar sngon gtor nas bzlas pa'i bar tshang bar btang /
spro na las byang chen mo btang yang mchog tu 'gyur /
gang ltar bdag mdun tha mi dad pa'i ting nge 'dzin gsal btab la bzlas pa ci 'grub bya /
las bum du bdud rtsi 'khyil ba bskyed bstim bzlas pa bcas spyi 'gros bsgrub /
de nas tshogs byin rlabs nas bsgral bstab kyi bar gsol 'debs las byang ltar bya ba dang /
rtsa gsum skong gsol mar me'i skong bshags rnams kyang 'grub na gal che'o //
de nas bdag nyid dkyil 'khor du 'jug pa ni /
snyims pa me tog gis bkang ba'i thal mo sbyar /
rtsa ba gsum gyi dkyil 'khor la gus pa dang bcas pas /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol :
bla ma rdo rje 'dzin pa thams cad bdag la dgongs su gsol :
dpa' bo mkha' 'gro chos skyong srung ma thams cad bdag la dgongs su gsol :
bdag sems can gyi don du rdzogs pa'i sangs rgyas thob pa'i phyir :
rtsa ba gsum gyi dkyil 'khor chen po 'dir gzhug par mdzad du gsol :
pra tIts+tsha ho :
phyogs bcu na bzhugs pa'i sangs rgyas dang byang chub sems dpa' rnams dang bla ma rdo rje 'dzin pa rnams kyis :
rtsa ba gsum gyi dkyil 'khor 'dir :
bdag gis slob ma gzhug par 'tshal :
ces bka'i gnang ba nod do //
de nas gzhan la dbang bskur ba ni /
slob ma rnams las bum gyi chus phyi rol du khrus bya /
nang du 'jug pa dang bgegs gtor /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma gzugs sgra dri ro reg bya la sogs pas nam mkha'i mtha' klas par gang bar gyur /
oM AHhU~M hoH
lan gsum gyis byin gyis brlab /
sarba b+hU ta A kar+Sha ya dzaHdzaH
sarba b+hU ta nAM na maHsarba ta thA ga te b+h+yo sogs nas /
khaM swA hA:
gsum gyis bsngo /
na mo bla ma yi dam mkha' 'gro gsum gyi bden pa'i byin rlabs kyis :
gsang chen rol pa'i gnas 'dir dpa' bo dang rnal 'byor ma 'di rnams kyi lus ngag yid gsum sku gsung thugs rdo rje'i rang bzhin du byin gyis brlab pa la bar du gcod par byed pa'i gdon bgegs kyi tshogs thams cad sa phyogs 'dir ma gnas par gzhan du dengs shig :
ces dang drag sngags yungs thun gu gul dud pas bgegs bskrad /
oM badzra rak+Sha rak+Sha hU~M:zhes brjod pas /
steng 'og phyogs mtshams thams cad rdo rje srung ba'i gur khang chen por gyur :
ces pas srung 'khor bsgom /
gral du 'khod nas me tog bkye bsdu dang sems bskyed gsal 'debs chos bshad spyi 'gro byas la /
mtshams sbyor gyi khyad par /
skabs su babs pa 'di ni /
dngos grub rnam pa gnyis sgrub pa la thabs zab cing myur bas snga 'gyur bka' ma'i chos sde las kyang khyad par du 'phags pa brgyud pa drug ldan gter ma'i phyogs /
phyogs bzhi dbus lnga'i gter kha chen po lngar grags pa'i nang gses byang gter gyi chos sder gtogs pa yin /
de'ang bstan pa snga dar gyi dus sangs rgyas gnyis pa pad+mA ka ras skal ldan rje 'bangs rnams la rang rang gi skal pa dang 'tshams par rdo rje theg pa'i smin grol chos tshul mtha' yas pa zhig bstsal cing phal cher ma 'ongs pa'i gdul bya rnams kyi don du zab mo'i gter du gtams par mdzad pa las /
zab mo rtsa gsum dril sgrub kyi skor 'di ni o rgyan rin po che pad+ma 'od kyi gzhal yas khang du bzhud khar gsang gter yang snying gi gdul bya mtsho rgyal gnyis dang :
rig 'dzin bdud 'joms rdo rje dang :
'khon klu'i dbang po dang :
lha sras mu khri btsad po ste lnga dang lhan cig tu bsam yas yang gong dpal gyi pho brang du :
gsang gter yang snying gi sgrub pa mdzad cing :
li yul gyi zhing skyong la dam tshig phog ste bka' bsgo bar mdzad pa na :
'dzam gling bye ba phrag brgya'i dpa' bo dang :
rnal 'byor ma dang :
zhing skyong gi mkha' 'gro dang bcas 'dus te :
tshogs kyi 'khor lo rgya chen po bskor nas slob dpon chen po la zhus pa :
phyi nang gsang ba'i gter kha chen po thams cad du :
phrin las la ma gtogs pa'i gsol 'debs kyi las byang bka' ma bstsal na :
ma 'ongs pa'i gdul bya rnams dad pa'i don la 'gyur lags pas :
dngos grub tshe 'dir 'byung ba'i gsol 'debs kyi las byang :
gsang gter thams cad kyi yang snying zhig cis kyang gsung du gsol :
zhes zhus pas :
slob dpon chen pos gsol 'debs kyi phrin las sogs rtsa gsum dril sgrub kyi gdams skor rgyas par gsungs nas rig 'dzin sngags grub yongs kyi rgyal po sna nam rdo rje bdud 'joms la gnyer du gtad :
ma 'ongs pa'i las ldan 'ga' dang bdud 'joms rdo rje'i sku skye phyi ma'i chos skal du dgongs nas /
sgrol byed nag po'i mkhar gsang mdzod mkha' 'gro'i phug tu yum ye shes kyi mkha' 'gro mtsho rgyal la bka'i gnang ba bstsal te gter du sbas /
de nyid gter ston rig 'dzin rgod kyi ldem 'phru can gyi sku skye phyi ma dpal ldan 'jam dbyangs bla ma zhes bya ba mkhas grub 'gran zla dang bral ba des gnas rnying tshogs pa'i grwa sar sku gzhon pa'i skabs su gsan sbyong mang du mdzad /
nyang stod khro sgang zhes bya bar chos 'khor la phebs dus /
khro sgang gi gtsug lag khang de'i 'gram la so phag gi sgrom chen po gcig 'dug pas pha gi bkog nas gcog rgyu byung na dga' ba la dgongs pa'i thugs bsam yang yang byung ba la /
nyin gcig grwa pa gzhan rnams tshogs la theg pa'i shul so phag bkog nas brag la brdabs pas shog ser byang bu gcig don /
de'i tshe slob dpon chen po'i lung bstan dang /
nyams dang rtogs pa dpag tu med pa shar /
shin tu gsang ba'i tshul gyis lung bstan shog dril bzhin mdzad pas /
sgrol byed nag po'i mkhar gyi gsang mdzod mkha' 'gro'i phug pa nas rtsa gsum dril sgrub kyi chos skor rnams dngos grub tu thob ste skal ldan rnams la rim par spel ba las /
'dir nang sgrub mkha' 'gro kun 'dus las bshad pa rig pa'i rtsal dbang sku gsung thugs kyi rjes gnang bcas bsgrub par bgyi ba la bdag nyid rdo rje slob dpon gyi bya ba rnams grub pa lags /
khyed rang slob ma rnams kyis bgyi bar 'os pa o rgyan rin po che'i zhal nas /
thos pas grol ba'i rtsal dbang ni :
don gnyer dpa' bo rnal 'byor mas :
rje la tshogs kyi 'khor los mchod :
maN+Dal phul nas gsol ba btab :
ces gsungs pa ltar tshogs mchod sngon du grub zin pas /
skabs 'dir bla ma dkyil 'khor gyi gtso bo tha mi dad pa'i zhabs drung du rtsa ba gsum gyi dkyil 'khor du rig pa'i rtsal dbang zhu ba'i yon du dmigs te maN+Dal zhig 'bul bar zhu /
zhes mtshams sbyar la maN+Dal 'bul du gzhug
/'o na khyed rang skyes pa rnams dpa' bo dang :
bud med rnams dpa' mo'i rang bzhin :
rus pa'i rgyan gyis brgyan pa :
lag na DA ma ru dang :
thod pa dang :
kha T+wAM ga dang :
dar dpyangs dang dngos grub kyi rdzas rnams 'dzin par bsam :
bla ma rtsa ba gsum 'dus pa'i rig 'dzin rdo rje 'chang o rgyan rin po che'i rnam par gsal ba la mos gus drag pos gsol ba 'debs pa 'di'i rjes zlos mdzod /
rtsa ba gsum gyi rang bzhin dngos :
gu ru bdag la dgongs su gsol :
khyod zhabs rtag tu bdag bsten gyis :
gsang gsum byin rlabs dngos grub stsol :
lan gsum /
bdag nyid kyis thog drangs mar gyur nam mkha'i mtha' dang mnyam pa'i sems can thams cad deng nas byang chub snying po'i bar du skyabs dang re sa gzhan na med pas thugs rje'i skyabs 'og tu tshud par mdzad du gsol snyam du rtse gcig pa'i yid kyis 'di'i rjes zlos /
na mo :
rtsa gsum dbyer med rig 'dzin sangs rgyas thugs :
sku gsum ngo bo che mchog dam chos gsung :
skyabs gsum kun 'dus dam can dge 'dun sku :
gang la byang chub bar du bdag skyabs mchi :
lan gsum /
bdag gzhan sems can thams cad gdod nas sangs rgyas pa yin yang gnyis 'dzin 'khrul pa'i gzhan dbang gis 'khor ba'i rgya mtshor 'khor ba snying re rje /
glo bur dri ma de dag sel ba'i slad du rtsa ba gsum 'dus kyi dkyil 'khor du rig pa'i rtsal dbang nod de 'khor ba rang bzhin ma grub pa rang byung gdod ma'i sangs rgyas kyi dgongs pa mngon du bya ba'i blos 'di'i rjes zlos /
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid du :
byang chub mchog tu sems bskyed do :
lan gsum /
skyabs sems 'di dag dkyus su mi 'byung yang las dang po pa bstan pa la 'jug pa'i go rim smin byed spyi 'gros yin pas lhag skyon med do //
de nas dbang gi gzhi 'god cing ye shes pa dbab pa'i slad du khyed rang rnams lus ngag yid gsum gyi gnad gcun te dmigs pa 'di bzhin mdzad 'tshal /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haMH
zhes brjod pas /
slob dpon gyi thugs ka nas 'od zer kha dog lnga ldan 'phros pa /
khyed rang rnams la phog pas gdos bcas kyi phung khams skye mched mi dmigs pa stong par sbyangs /
stong pa'i ngang las pad dkar zla ba'i gdan la khyed rang rnams skad cig gis chu las nya ldang ba'i tshul du /
yon tan rig 'dzin ye shes mchog :
gu ru bud+d+ha thod phreng rtsal :
dkar dmar mdangs ldan zhal gcig phyag gnyis pa :
rdo rje thod pa zung 'jug thugs kar 'dzin :
rdo rje skyil krung kha T+wAM gru mor brten :
dar ljang phod chen chos gos ber smug gsol :
dar dmar cod pan rigs lnga'i phyag rgyas spras :
rgod ldem snyan cha mgul rgyan gdu bus brgyan :
man+dA ra ba rab mdzes gnyis med 'khril :
'od zer lnga ldan klong du gsal bar bskyed :
de ltar du gsal ba'i spyi bor oM dkar po /
mgrin par AHdmar po /
thugs kar hU~M mthing ga rnams gsal bar gyur /
slob dpon dang khyed rang rnams kyi thugs ka'i hU~M las 'od zer 'phros pas lho nub rnga yab dpal ri pad+ma 'od kyi gzhal yas nas /
rig 'dzin gyi slob dpon chen po pad+ma 'byung gnas la 'khor rgyal ba rab 'byams kyis bskor ba kha ba dang bu yug 'tshubs pa lta bur spyan drangs te /
khyed rang dam tshig sems dpa' la mtsho la char babs pa'am rdo tshan la kha ba babs pa lta bu gnyis med du sib sib thim pa'i thugs 'dun mdzad par zhu /
spos bsreg cing rol mo'i sgra drag po dang bcas te /
a la la ho :
oM AHhU~M sa ma ya ho :
sa ma ya satwaM:
hU~M:
rnam smin tshe dbang lhun grub phyag rgya che :
gsang ba'i rig 'dzin rab 'byams dbyings nas bzhengs :
gsang chen rol pa'i dur khrod gnas mchog 'dir :
rig 'dzin rnam bzhi'i byin 'beb dus la babs :
sku gsung thugs kyi rdo rje'i byin rlabs kyis :
bdag gnas rnal 'byor rnams la byin gyis rlobs :
dbang skur mchog dang thun mong dngos grub stsol :
bar chad dgra bgegs thams cad zhi bar mdzod :
oM AHhU~M badzra gu ru pad+ma sid+d+hi hU~M:
dz+nyA na A be sha ya a A:
zhes byin dbab /
tiSh+Tha badzra :
rdo rje spyi gtsug tu rgya gram du bzhag ste brtan par bya'o //
de dag gis dbang gi sngon du 'gro ba rnams song nas /
dbang dngos la rim pa bzhir yod pa'i dang po sku gtor ma la brten nas byin gyis brlabs pas lus snang stong sku rdo rjer ngo sprad pa rig pa rtsal gyi dbang thob pa'i nges shes skyed mdzod /
gtor chen slob ma'i spyi bor bzhag la /

oM:
rang lus sprul sku'i gzhal yas su :
snang stong sprul sku'i bla ma bzhugs :
snang stong sprul sku'i yi dam bzhugs :
snang stong sprul sku'i mkha' 'gro bzhugs :
dbyer med sku yi rdo rje yis :
skal ldan bu la byin gyis rlobs :
oM AHhU~M hrIHgu ru de ba DA ki nI kA ya badzra oM:
ha ri ni sa hrIHdza :
oM AHhU~M badzra DA ki sa ma ya sid+d+hi hU~M hU~M:
a d+hi tiSh+Tha sa ma ya lhan :
de'i don ni /
nang rang lus phung po lnga khams bco brgyad skye mched bcu gnyis la sogs pa las kyis sprul pa'i chos rnams ni /
gdod ma nas dag pa sprul pa'i skur gnas pa yin la /
phyi rol du phung po khams dang skye mched kyis bsdus pa'i chos rnams kyang gdod ma nas de ltar gnas pas /
phyi nang gnyis /
gnyis su med cing gnyis su byar med so so ma yin tha mi dad pa ni /
sku rdo rje'i rang bzhin du shes par gyis shig
/de ni gsang ba sprul sku'i byin rlabs kyi sgo nas /
lus sku rdo rjer sgrub cing snang stong dbyer med kyi ye shes skyed par byed pa bum dbang gi yang snying /
gtor ma la brten pa'i rig pa rtsal gyi dbang lags so //
gnyis pa gsung bdud rtsi la brten nas byin gyis brlabs pas ngag grags stong gsung rdo rjer ngo sprad pa rig pa rtsal gyi dbang thob pa'i nges shes skyed mdzod /
thod pa mgrin par bzhag
/bdud rtsi khar byin la /
A:
rang ngag longs sku'i gzhal yas su :
grags stong longs sku'i bla ma bzhugs :
grags stong longs sku'i yi dam bzhugs :
grags stong longs sku'i mkha' 'gro bzhugs :
dbyer med gsung gi rdo rje yis :
skal ldan bu la byin gyis rlobs :
oM AHhU~M hrIHgu ru de ba DA ki nI wA ka badzra A:
ha ri ni sa hrIHdza :
oM AHhU~M badzra d+he ba gu h+ya sid+d+hi hU~M:
a d+hi tiSh+Tha sa ma ya lhan :
de'i don ni /
rang ngag rtsa rlung zag bcas kyi bde ba la longs spyod pa ni /
gdod ma nas dag pa longs spyod rdzogs pa'i skur snang ba yin la /
phyi rol ltar ji ltar grags pa'i sgra rnams kyang gdod ma nas de ltar gnas pas /
phyi nang gnyis su med cing gnyis su byar med so so ma yin tha mi dad pa ni /
gsung rdo rje'i rang bzhin du shes par gyis shig
/de ni gsang ba longs sku'i byin rlabs kyi sgo nas /
ngag gsung rdo rjer sgrub cing grags stong dbyer med kyi ye shes skyed par byed pa gsang dbang gi yang snying /
bdud rtsi la brten pa'i rig pa rtsal gyi dbang lags so //
gsum pa thugs me long gi dkyil 'khor la brten nas byin gyis brlabs pas yid rig stong thugs rdo rjer ngo sprad pa rig pa rtsal gyi dbang thob pa'i nges shes skyed mdzod /
me long shel rdo bcas snying gar bzhag la /
hU~M:
rang sems chos sku'i gzhal yas su :
rig stong chos sku'i bla ma bzhugs :
rig stong chos sku'i yi dam bzhugs :
rig stong chos sku'i mkha' 'gro bzhugs :
dbyer med thugs kyi rdo rje yis :
skal ldan bu la byin gyis rlobs :
oM AHhU~M hrI:gu ru de ba DA ki nI tsit+ta badzra hU~M:
ha ri ni sa hrIHdza :
oM AHhU~M badzra gu ru pad+ma sid+d+hi hU~M:
a d+hi tiSh+Tha sa ma ya lhan :
de'i don ni /
rang sems thig le gzung 'dzin du gnas pa ni /
gdod ma nas rtog pa dang bral ba dag pa chos kyi skur gnas pa yin la /
phyi rol ltar dran rig gi mtshan ma rnams kyang gdod ma nas de ltar gnas pas /
phyi nang gnyis gnyis su med cing gnyis su byar med so so ma yin tha mi dad pa ni /
thugs rdo rje'i rang bzhin du shes par gyis shig
/de ni gsang ba chos sku'i byin rlabs kyi sgo nas /
yid thugs rdo rjer sgrub cing rig stong dbyer med kyi ye shes skyed par byed pa shes rab ye shes kyi dbang gi yang snying /
me long la brten pa'i rig pa rtsal gyi dbang lags so //
bzhi pa zung 'jug dam rdzas la brten nas byin gyis brlabs pas dbyer med bde stong ye shes rdo rjer ngo sprad pa rig pa rtsal gyi dbang thob pa'i nges shes skyed mdzod /
gtor ma bdud rtsi me long gsum brtsegs la snying kha mgrin pa spyi bo gsum du bzhag la /
hU~M:
gnas gsum dag pa'i gzhal yas su :
sku gsum dbyer med bla ma bzhugs :
sku gsum dbyer med yi dam bzhugs :
sku gsum dbyer med mkha' 'gro bzhugs :
zung 'jug ye shes rdo rje yis :
skal ldan bu la byin gyis rlobs :
oM AHhU~M hrIHbadzra gu ru de ba DA ki nI dz+nyA na badzra hrI:
ha ri ni sa hrIHdza :
oM AHhU~M badzra dz+nyA na sa ma ya sid+d+hi hU~M:
a d+hi tiSh+Tha sa ma ya lhan :
de'i don ni /
phyi nang dbyer med kyi chos rnams kun rdzob sgyu ma lta bur gnyis su snang yang /
don la nam mkha' gnyis snang dang bral ba bzhin du gdod ma nas me long gi gzugs brnyan nam chu nang gi zla ba lta bur /
gnyis su med de gnyis su byar med so so ma yin tha mi dad pa ni /
ye shes rdo rje'i rang bzhin du shes par gyis shig
/de ni gsang ba zung 'jug gi byin rlabs kyi sgo nas lus ngag yid gsum dbyer med ye shes rdo rjer sgrub cing bde stong dbyer med kyi ye shes skyed par byed pa dbang bzhi pa'i yang snying /
dam rdzas la brten pa'i rig pa rtsal gyi dbang lags so //
de rnams kyis dngos gzhi nang sgrub dang 'brel ba rig pa rtsal gyi dbang bzhi rdzogs par grub pa lags /
yan lag rjes su gnang ba mkha' 'gro'i kha rlangs can sbyin pa la bzhi las /
dang po sku'i rjes su gnang ba ni /
dri ma med pa'i me long la dngos por ma grub pa'i gzugs brnyan sa ler 'char bas mtshon te 'khor 'das kyis bsdus pa'i gzugs thams cad gsal stong dbyer med du rig par gyis shig
/me long bstan te /
e ma skal ldan rigs kyi bu :
g.ya' dag me long 'di la ltos :
cir snang gsal stong rang bzhin du :
'di yis mtshon te shes par gyis :
gnyis pa gsung gi rjes su gnang ba ni /
dril bu gsil ba'i sgra bden dngos kyis stong yang rang bzhin ma 'gag par grags pa ltar sgra skad thams cad grags stong dbyer med du go bar gyis shig
/dril bu dkrol la /
e ma skal ldan rigs kyi bu :
dril bu'i sgra skad 'di la ltos :
cir grags grags stong rang bzhin du :
'di yis mtshon te shes par gyis :
gsum pa thugs kyi rjes su gnang ba ni /
shel gong gi ngo bo cir yang ma grub bzhin du rnam pa kha dog sna tshogs su rkyen la brten nas 'byung ba bzhin sems kyi dran rtog thams cad stong nyid kyi rang rtsal rig stong dbyer med du rtogs par gyis shig
/shel gong bstan la /
e ma skal ldan rigs kyi bu :
dri med shel gong 'di la ltos :
cir 'gyu gsal stong rang bzhin du :
'di yis mtshon te shes par gyis :
bzhi pa zung 'jug gi rjes su gnang ba ni /
mda' dang gzhu ya bral re re bas don mi 'grub la gnyis ka tshogs shing skyes bu'i mtheb mdzub kyi rtsol ba dang bcas pas dgos pa 'grub pa ltar thabs bde ba chen po dang shes rab stong pa nyid zung du 'jug pa nyid gnas lugs kyi don du mtshon par gyis shig
/mda' gzhu gtad de /
e ma skal ldan rigs kyi bu :
zung 'jug mda' gzhus mtshon par byed :
ya bral gnas lugs don min pas :
brjod bral lhan skyes rtogs par gyis :
zhes brjod /
de rnams kyis rjes gnang dngos gzhi grub nas /
mtha' rten thugs dam skong ba'i cho ga sgrub pa ni /
gtor ma la shes pa drug ldan du bshad pa las /
skabs 'dir gtor ma 'dod yon gyi phung po kun bzang rnam thar lta bu'i mchod rdzas su shes pas rtsa ba gsum gyi thugs dam skong ba'i 'dun pa mdzad par zhu /
gtor ma kha gso /
bdud rtsi bran la /
e ma hoH
snod bcud dag pa'i gtor ma 'dis :
rtsa ba gsum gyi thugs dam bskang :
rig 'dzin 'dus pa bla ma'i thugs dam bskang :
che mchog 'dus pa yi dam thugs dam bskang :
dam can 'dus pa mkha' 'gro'i thugs dam bskang :
rtsa gsum 'dus pa'i dkyil 'khor thugs dam bskang :
zhes dang /
hU~M:
snod kyi 'jig rten rnam dag pa :
bde chen ka pA la yi nang :
bcud kyi sems can rnam dag pa :
dngos grub bdud rtsi'i rgya mtshos gang :
rig 'dzin 'dus pa'i thugs dam bskang :
che mchog 'dus pa'i thugs dam bskang :
dam can 'dus pa'i thugs dam bskang :
bskang ngo bskal pa'i thugs dam bskang :
oM AHhU~M gu ru de ba DA ki nI ma hA ba liM ta la kha raM khA hi :
ma hA a mr-ita la kha raM khA hi :
ma hA sid+d+hi sa ma ya kha raM khA hi :
ma hA sid+d+hi :
zhes brjod /
de nas gtor ma dngos grub tu shes pa ni /
gtor zan bdud rtsi mgrin par myangs pas mchog thun mong gi dngos grub ma lus pa stan thog gcig tu thob par mos shig
/gtor chen gyi cha shas sbyin la /
rtsa ba gsum gyi byin rlabs kyis :
dngos grub bdud rtsi'i zhal zas 'di :
skal ldan lus la 'jug par byed :
'chi med tshe yi dngos grub rol :
oM AHhU~M hrI:
bdud rtsi lag tu sbyin pa myong bcug la /
rtsa ba gsum gyi byin rlabs kyis :
dngos grub bdud rtsi'i btung ba 'di :
skal ldan ngag la 'jug par byed :
'gag med gsung gi dngos grub rol :
oM AHhU~M hrI:
bdud rtsi'i thigs pa snying gar bkod la /
rtsa ba gsum gyis byin brlabs pa'i :
dngos grub bdud rtsi'i thigs pa 'di :
skal ldan yid la 'jug par byed :
bde chen thugs kyi dngos grub rol :
oM AHhU~M hrI:
ces brjod do //
de ltar khyed rnams kyis rtsa ba gsum bsgril nas sgrub pa'i dkyil 'khor du /
thos pas grol ba'i rig pa rtsal gyi dbang thob par byas pas /
'chi kha 'am /
bar do'am /
skye ba phyi ma la rtsa ba gsum gyi go 'phang mngon du byed cing /
tshe 'dir yang 'jig rten gyi khams na gnas pa'i bla ma thams cad kyi byin gyis rlob pa dang :
dag pa'i zhing na bzhugs pa'i yi dam gyi lha tshogs thams cad kyis dngos grub stsol ba dang /
sangs rgyas bstan pa skyong ba'i dam can rnams kyis srung zhing skyob par byed pa yin zhing /
rtsa ba'i grol tshad kyang gter gzhung las /
gang zag bye ba dgu dang dgu khri dang :
stong phrag lnga rnams gsol 'debs 'di yis grol :
bstan pa nyang dang shang dang 'jang gi phyogs su dar :
zhes gsungs pas yid dga' bar gyis la dam tshig tshul bzhin du bsrung snyam pas 'di'i rjes zlos /
gtso bos ji ltar sogs /
lus longs spyod mchod pa'i sprin phung du spros la gtang rag gi maN+Dal du 'bul snyam pas 'di'i rjes zlos /
dus 'di nas bzung ste byang chub ma thob bar :
bdag gi lus ngag yid gsum dang :
longs spyod kun gyis khyed mchod kyis :
gu rus 'bangs su bzung du gsol :
lan gsum brjod /
mtshams sbyor spyi 'gro dang bcas dge bsngo byas la slob ma rnams gyes so //
de nas tshogs la rol zhing lhag ma gtang /
bka' srung gtor ma 'bul /
phrin las che ba dang ma 'brel na rig 'dzin bskul sogs mi dgos /
mchod pa kha gso /
sngags tsam gyis byin brlab /
phyi mchod tshigs bcad rnams kyi mjug tu sngags mchod rnams btags la mchod /
ma bcos spros bral gyis bstod /
yig brgya dang nongs bshags bya /
ye shes pa rten yod na brtan bzhugs dang /
med na dam ye gnyis char rang la bsdu zhing bdag bskyed bsdu ldang smon lam /
bkra shis gong gi sgrub thabs su bshad pa ltar byas pas 'grub bo //
ngo mtshar smin grol yang snying bdud rtsi'i bcud //
skal bzang thar 'dod tshogs kyis longs spyad nas //
'chi med bla ma rtsa gsum kun 'dus kyi //
go 'phang myur thob don gnyis lhun grub shog
/ces zab chos 'di'i dpe lung gi rgyun mdo khams ljongs su sngon chad ma byon pas phrin las 'phel rgyas su 'gyur ba'i zhabs tog tu dmigs te pad+ma gar dbang bstan gnyis gling pas yang khrod thugs kyi pho brang du gsal bar byas pa dge legs 'phel //

//
