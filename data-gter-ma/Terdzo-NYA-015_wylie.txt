@#//
dkon mchog spyi 'dus kyi dbang bskur bklag chog tu bkod pa gu ru'i dgongs gsal zhes bya ba bzhugs so //
oM na mo gu ru pad+mA ka ra ya /
gdod ma'i sangs rgyas tshe bdag 'od dpag med //
'jig rten dbang phyug rgyal ba rgya mtsho'i gter //
kun 'dus bla ma nor bu pad+ma 'byung //
de la btud de dbang chog 'dir bshad bya //
'dir bla ma'i sgrub thabs thams cad kyi nying khu yang zab dkon mchog spyi 'dus kyi dbang bskur ba'i tshul la /
yang zab rtsa ba'i rgyud le'u brgyad pa las /
dbang bzhi gdan thog gcig tu bskur :
sku gsung thugs yon phrin las kyi :
rdzas bshams bdag gzhan dbang blangs na :
byin rlabs myur 'beb smin grol 'gyur :
dbang gi le 'u gsum pa 'o :
zhes gsungs pa ltar /
sbyor ba yo byad kyi bsham bkod dang /
dngos gzhi bsgrub cing dbang bskur ba'o //
dang po yo byad bsham pa ni /
yid dang mthun pa'i gnas su maN+Dal pad+ma 'dab brgyad la 'od lnga'i mu khyud dang rdo rje'i phreng ba me ris bskor zhing lte bar nyi zla rdo rje thod pa'am hrIHyig thig le gang bde bkod la /
de tsam ma lcogs na 'bru dkar gyi tshom bu bkod pa'i dbus kyi stegs bur lnga tshan bdun gyis bkang pa'i bum pa rgyan ldan bshams pa'i mtha' skor du dbang rdzas thod pa bdud rtsi /
kha T+wAM ga
/shel rdo /
sgrub skor glegs bam /
gter srung gi gtor ma rnams dang /
gzhan yang mchod gtor sman raka nyer spyod phyi nang gi mchod pa tshogs kyi 'khor lo bcas bshams shing /
slob dpon gyi mdun du las bum rdor dril DA ru 'thor nas rnams kyang 'du bya'o //
gnyis pa bsgrub cing dbang bskur ba ni /
de yang gter gzhung las /
rang la dbang len pa dang gzhan la sbyin pa sogs thams cad la mtshams gcod srung 'khor skyabs 'gro nas las gzhung tshogs dang bcas pa sgrub bskul brtson par bya'o :
zhes gsungs pa ltar /
thog mar skyabs sems nas brtsam ste bzlas pa'i bar rtsa ba'i las byang bzhin bdag mdun phyam gcig tu bsgrubs nas bzlas pa ci nus /
mthar gu ru drag po dang seng gdong ma'i gtor 'bul dang bzlas pa ci rigs byas la /
las bum yang rdor sems sam rta mgrin lta bu bskyed la sngags kyi byin gyis brlab /
tshogs phud dbul /
skong ba bya grub nas 'og tu slob ma la bya ba bzhin ting 'dzin gsal pos bdag 'jug legs par blang ngo //
de ltar bdag 'jug blang ba ni spyir sngags sdom gso ba'i yan lag tu nges par dgos gal che bas slob mar dbang bskur skabs kho na tsam ma yin par tshes bcu sogs dus bzang khyad par can rnams su nges par ci nus blang ba yin la /
'dir gter gzhung rtsa bar /
bdag gzhan dbang blang na :
zhes dang /
rang la dbang len pa dang gzhan la byin pa :
zhes gsungs pas don 'di gsal bar bstan pa yang yin no //
de nas slob ma rnams khrus nas phyung /
bgegs la gtor ma byin bka' bsgos mtshams gcod srung ba'i 'khor lo bsgom /
las kyi rdo rjes me tog bkye bsdu rnams byas la slob dpon gyis 'di skad ces brjod de /
'o na /
nam mkha' dang mnyam pa'i sems can thams cad kyi don du yang dag par rdzogs pa'i sangs rgyas kyi go 'phang rin po che thob par bya /
de'i ched du yang zab bla ma'i sgrub thabs dkon mchog spyi 'dus kyi byin rlabs dbang bskur zhu snyam pa'i rtog pa bsdus te yid rtse gcig mos pa brtan pos gsan par zhu /
de yang bdag cag gi ston pa rdzogs pa'i sangs rgyas thabs la mkhas shing thugs rje chen po dang ldan pa des /
gdul bya'i blo dang 'tsham par thar pa'i 'jug sgo dam pa'i chos tshul ji snyed gsungs pa las mchog tu gyur pa 'bras bu gsang sngags rnal 'byor bla na med pa ste /
de'i yang spyir byin rlabs kyi 'jug sgo rmad du byung zhing khyad par dkyil 'khor thams cad kyi gtso mchog bde bar gshegs pa yongs su 'dus pa'i ngo bo chig dril lam zab mo bla ma'i sgrub pa kho na yin la /
de yang bdud rtsi 'byung ba'i rgyud las /
lha sku 'bum phrag bsgoms pa bas //
bla ma gcig po sgom pa mchog
/ces dang /
rgyud chen dra ba las /
bla ma sangs rgyas kun gyi rje //
rgyal ba'i man ngag gsang chen rnams //
ston pa rdo rje'i thugs la gnas //
gtso ru bla ma rdor 'dzin bsgom //
zhes dang /
sangs rgyas 'dus pa las /
gang gi gdul bya'i yid bzhin du //
bla ma sgrub pa'i thabs brtsams te //
de nyid don du sus gnyer ba //
theg chen bla ma'i sa yis non //
kun gyi bdag nyid chen por 'gyur //
zhes gsungs /
nam mkha' che'i rgyud las /
tshogs gnyis myur rdzogs snying po yi //
don rtogs 'dod na bla ma bsgrub //
ces sogs lung 'byams klas par 'byung ba bzhin bla ma'i sgrub thabs ni mchog dang gtso bor gyur pa ste /
de yi sgrub thabs kyi sgo bsam gyis mi khyab pa las /
'dir rgyal ba thams cad kyi mkhyen brtse nus gsum gcig tu 'dus pa'i rang gzugs gdod ma nyid nas chos sku kun tu bzang por mngon par byang chub pa nyid /
pad+ma rnam par bkod pa'i zhing du 'od snang dpag med gangs chen mtsho sogs longs spyod rdzogs pa'i sku dang /
thugs rje'i gdul zhing 'byams klas par sprul pa'i bkod pa bsam gyis mi khyab pa las mi mjed 'jig rten 'dir yang bskal pa bzang po'i sangs rgyas stong la dbang bskur nas lung ston par byed pa po sangs rgyas nus ldan rdo rjer gyur cing /
bskal bzang sangs rgyas re re bzhin de yi phrin las mtha' dag gi byed po rgyal ba'i bstan la ston pa gnyis pa lta bur rtag tu sprul bzhin /
bdag cag gi ston pa thub pa'i dbang po'i bstan pa la yang srid pa gsum dang 'dzam gling 'gro ba rnams la rgyal ba nyid dang dbyer med pa'i phrin las bzhis sems can gyi don mdzad pa /[ \u0f83]yid bzhin gyi nor bu rin po che lta bu'i gu ru pad+ma 'byung gnas kyi sgrub thabs te /
rgyal ba de nyid la gangs can gyi rje 'bangs skal ldan las can rnams kyis gsol ba btab par brten zab rgyas chos tshul ji snyed gsungs shing snyigs ma'i don du zab mo'i gter du bcas par mdzad pa las /
'di ni gter ston chen po 'ja' tshon snying po'am las 'phro gling pas rngod hom 'phrang lcags kyi sgo mo nas spyan drangs pa'i yang zab dkon mchog spyi 'dus kyi skor te /
de yang gter ston nyid nas rig 'dzin rtsal 'chang mchog gi brgyud pa bar ma chad pa drin can bla ma dam pa'i bar rim par brgyud pa dang /
de bzhin rig 'dzin chen po bdud 'dul nus ldan rdo rjes sgro brag ban ri pad+ma 'od nas bton pa'i bla sgrub pad+ma 'od 'bar gyi byin rlabs kyang rje bla mas gsan pa 'di dang tshig don phal cher mtshungs pa'i phyir chu bo gcig 'dres su yang 'gyur zhing /
bla ma dam pa de thams cad kyi thugs nyams su bstar zhing byin rlabs kyi chu rgyun chen po ma nub par gnas pa lags /
brgyud pa de las byung ba'i gdams pa 'di nyid kyi dbang du byas na /
gter gzhung las /
e ma ho :
dkon mchog spyi 'dus dam chos yang snying 'di :
dus gsum rgyal ba kun gyi dgongs pa 'dus :
theg pa'i yang rtse rtsod med a ti che :
rgyud drug 'khor ba'i sems can sgrol ba'i chos :
zhes dang /
nyang ban gyi zhus lan las kyang /
rtsod ldan snyigs dus kyi ngang tshul mang du gsungs pa'i mthar sdug bsngal de rnams las skyob pa'i thabs ni kho bo pad+ma'i thugs rje byin rlabs thams cad de yi tshe shugs che bas sa steng chos kyis bkang yod pa yang de rnams la dgongs pa yin :
khyad par thugs sgrub kun gyi yang gsang dkon mchog spyi 'dus 'di yang nyang ban ting 'dzin bzang po'i sprul pa zhig gis rnyed nas dus ngan gyi sems can 'ga' zhig la phan par yong :
chos 'di zhal phyes pa tsam gyis mtha' dmag phyir bsring nus :
sa phyogs der yang lo phyugs legs pa dang :
rlung 'tshubs chung :
dad 'dun pa byed pa'i dud 'gro yan chad bde chen dag pa'i zhing du 'gro 'o :
gzhan yang zab gter 'di nyid byin rlabs kyi so ma nyams par dad ldan rnams la dbang lung ston pa na dus mtha'i skye 'gro rnams yid bzhin nor bu rnyed pa las kyang 'tshengs che'o :
der ma zad 'di nyid 'chang ba dang mchod bstod bsngags pa brjod cing snyan pa thos pa tsam yang bde bar gshegs pa'i sras dam par 'gyur ro :
las sgrib thams cad dung dkar phyis pa ltar 'gyur ro :
tshogs gnyis kyi bya ba skar tshogs rgyas pa ltar 'gyur ro :
rgyal po'i chad pa la sogs 'jigs pa brgyad las grol bar 'gyur ro :
mdze la sogs pa'i rnam smin gyi nad thams cad srab cing byang ba dang :
gcong nad zha grum dang mig nad la sogs pa thams cad las grol bar 'gyur ro :
tshe dang bsod nams la sogs pa'i 'byor pa drug ldan du 'gyur zhing :
bu 'dod pa yang rigs rgyud 'phral du 'phel bar 'gyur ro :
mos tshul bzhi'i dbang dang ldan zhing lha srin sde brgyad dpung dang bcas pa'ang phyi bzhin du 'brang ba dang bka' nyan par 'gyur ro :
tshe zad pa dang nyams pa yang gso nus shing blo gros mi zad pa dang shes rab phyogs med du 'bar bar 'gyur ro :
drag po'i las thams cad kyang 'phral du 'grub cing :
dus kyis 'chi ba yang bar dor rang ngo shes shing bde ba can du skye bar 'gyur ro :
chos 'di la the tshom dang :
yon tan 'byung bar mi rigs par blta ba kun kyang thugs rjes zin te las ngan myong rjes su lam sna thar pa la sbyor bar 'gyur ro :
des na bsgrubs mchod bsgoms pa lta ci smos :
zhes gsungs pa ltar yin la /
thugs sgrub gzhan las kyang /
nga bsgrubs sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes pa'i don bzhin bla sgrub thams cad kyi rtsa ba kun 'dus yid bzhin nor bu'i dbang bskur sgrub par byed pa la slob dpon gyi bya ba rnams sngon du song /
khyed rang rnams kyi ngo skal du gyur pa la byin rlabs dbang bskur zab mo zhu ba'i yon du maN+Dal 'bul bar zhu /
zhes brjod /
slob mas kyang maN+Dal 'bul /
gsol ba gdab pa la dmigs pa 'di bzhin du mdzod /
rang re rnams kyi gnas 'di ni tha mal pa ma yin pa dag pa'i zhing khams 'og min pad+ma 'od kyi gzhal yas khang chen po dang /
slob dpon sangs rgyas kun 'dus kyi spyi dpal ma hA gu ru pad+ma 'od 'bar dngos su gsal ba la /
mi phyed dad pa'i gdung shugs chen pos gsol ba 'debs pa 'di'i rjes zlos mdzod /
e ma ho :
dkon mchog spyi 'dus bla ma ni :
rigs rnams kun bdag che ba'i mchog :
dpa' bo chen pos rjes su zungs :
dbang gi smin grol dngos grub stsol :
lan gsum brjod de /
gnang ba sbyin zhing dam la bzhag pa ni /
de ltar yin na he ru ka'i :
dal du su zhugs smin par bya'o :
bla med yang gsang byin rlabs 'di :
gnas khang 'di yi phyi rol du :
dam med pa la smra mi rung :
de phyir snying nas bro bor cig :
zhes rdo rje spyi bor bzhag cing snying gar reg la /
badzra rak+Sha sI hU~M sa ma ya i dan na ra kan :
ces rjes zlos kyis slob mas bro bor ro //
de nas skyabs su 'gro ba dang sems bskyed pa ni /
khyed rang rnams kyi mdun gyi bla ma dang dkyil 'khor gyi gtso bo gu ru pad+ma 'od 'bar dbyer med pa la 'khor brgyud pa'i bla ma yi dam zhi khro sangs rgyas byang sems dpa' bo mkha' 'gro chos skyong srung ma'i tshogs dang bcas pa mngon sum du bzhugs pa la skyabs su 'gro zhing nam mkha'i mtha' klas pa'i sems can thams cad 'khor ba sdug bsngal gyi rgya mtsho las bsgral te sangs rgyas kyi sa la 'god par bya /
de'i ched du yang zab bla ma'i dkyil 'khor du 'jug cing bsgrub par bya snyam pas 'di'i rjes zlos mdzod /
oM AHhU~M:
skyabs gnas dam pa rnams la skyabs su mchi :
rgyud drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
lan gsum dang /
yan lag bdun pa ni /
skyabs yul de rnams kyi spyan sngar thabs khyad par can yan lag bdun ldan gyi sgo nas tshogs gsag par bya snyam pas 'di'i rjes zlos mdzod :
oM AHhU~M:
chos rnams thams cad sku gsum rang bzhin la :
gnyis med klong yangs chen por phyag 'tshal lo :
ma bcos mtha' bral mnyam pa nyid kyis mchod :
rang sems sangs rgyas ma rtogs mthol lo bshags :
gnas lugs rang rig ngang du yi rang ngo :
'dzin med khyab brdal rol pa'i chos 'khor bskor :
'khor 'das dbyer med bzhugs par gsol ba 'debs :
chos dbyings lhun grub chen por bsngo bar bya :
zung 'jug kun khyab bde chen mchog thob shog :
ces lan gsum /
ye shes dbab pa ni slob ma la las bum gyi bsang chus gtor la /
oM swa b+hA wa shud+d+haHsarba d+harmAHswa b+ha wa shud+d+ho\u0f85 haM:
oM ma hA shUn+ya tA dz+nyA na badzra swa b+hA wa At+ma ko\u0f85 haM/
bdag gzhan dngos 'dzin gyi rtog pa mtha' dag stong pa de las skad cig gis pad+ma 'dab ma stong dang ldan pa'i lte bar nyi zla'i gdan la /
khyed rang rnams rang sems rig pa'i ngo bo lhug par gnas pa de nyid ma hA gu ru pad+ma 'od 'bar du snang ba tshig 'dis gsal btab bzhin du sgoms shig
/hrI:
bdag nyid tha mal rang sems bzo med 'di :
dkon mchog spyi 'dus pad+ma 'od 'bar sku :
dkar gsal mdangs lnga mdzes 'dzum rgyan gyis spras :
rdo rje thod pa tshe bum rin chen brgyan :
pad zhwa rgod ldem kha T+wAM g.yon nas 'khril :
phod ka chos gos za 'og ber phyam can :
mtshan dpes rab brgyan 'od kyi dkyil 'khor mdzes :
mnyam nyid bde chen 'khyil ba'i skyil krung bzhugs :
'od kyi lus la ye shes snying po can :
gsal stong thugs rje'i 'od zer kun la snyom :
mkha' 'gro 'ja' sprin rnam mang 'khrigs pa'i dbus :
sku yi sprul pas zhing khams yongs la khyab :
nam mkha'i lus can gar yang thogs pa med :
bde gshegs kun gyi bkod pa sku la rdzogs :
kun kyang rgyal ba'i dkyil 'khor zang thal la :
bgegs dang bar chad ces bya'i ming yang med :
snang stong sgyu ma tsam du gsal bar bskyed :
de ltar gsal ba'i spyi bor oM mgrin par AHthugs kar hU~M/
slob dpon dang dkon mchog spyi 'dus pad+ma 'byung gnas dbyer ma mchis pa'i thugs ka'i 'od zer gyis nam mkha'i khams khengs /
dus gsum gyi bla ma yi dam sangs rgyas byang sems ma lus shing lus pa med par spyan drangs /
de thams cad gu ru pad+ma'i sku gsung thugs kyi rnam pa 'od zer dang bcas shing /
de yang sku'i byin rlabs thams cad pad+ma 'byung gnas kyi sku'i rnam pa che ba ri rab tsam chung ba nyung 'bru tsam dang til 'bru tsam /
gsung gi byin rlabs thams cad yig 'bru A li kA li rgya yig bod yig la sogs kha dog sna tshogs dang /
thugs kyi byin rlabs thams cad rdo rje dril bu dang /
pad+ma rin chen kha T+wAM dbyug to la sogs pa steng 'og bar gsum them mer nem mer til gyi gong bu ltar gang zhing nyi zer gyi rdul 'khrigs pa ltar byon nas khyed rang rnams la sib sib thim pa'i mos 'dun drag po mdzod cig
/hrI:
sngon gyi bskal pa'i dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbangab zhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M:
A we sha ya a A:
zhes ye shes pheb pa'i rtags ma byung bar bskyar nas 'beb /
spro na gar 'khrab dbyangs dang bcas te bya'o //
mthar tiSh+Tha badzra gyis rdo rje spyi bor rgya gram du bzhag nas brtan par bya'o //
de ltar ye shes dbab pa ni shin tu gal che ba dbang gi rtsa ba la /
rdzas dbang phal cher de brtan byed du sgrub pa yin /
de nas dbang dngos gzhi zhu bar skabs phyed pa'i phyir du maN+Dal 'bul du gzhug la /
dbang bzhi rim pas bskur ba yi dang po bum pa'i dbang la /
de yang skur mkhan gyi bla ma ni pad+ma 'byung gnas sprul pa'i sku yi bdag nyid /
bskur ba'i gnas ni khyed rang rnams kyi spyi bor /
ji ltar skur ba'i tshul ni /
bla ma'i smin mtshams kyi oM dkar po las 'od zer dkar po skar mda' chad pa ltar 'phros khyed rang gi dpral bar thim pas lus snang stong pad+ma 'byung gnas kyi sku dang dbyer med du gyur pa'i mos pa byed pa rtsa ba dang /
de mtshon byed du rdzas kyi rnam pa bum pa 'di yang phyi bum pa mtshan nyid kun tshang /
nang dkon mchog rtsa gsum kun 'dus gu ru rgyal ba'i dkyil 'khor yongs su rdzogs pa ye shes kyi bdud rtsi'i rang bzhin du gyur pas khyed rang rnams kyi dri ma 'khrud cing dbang bskur thob pa'i 'dun pa mdzod //
ces brda sprad la bum pa thogs te /
hrI:
dkon mchog spyi 'dus rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
sku yi smin mtshams oM dkar las :
'od zer skar mda' chad pa ltar :
skal ldan bu la gnyis med thim :
bum dbang thob nas snang stong bsgom :
pad+ma 'byung gnas sku yi dbang thob shog :
oM AHhU~M badzra gu ru pad+ma sid+d+hi hU~M:
kA ya a b+hi Shiny+tsa oM:
zhes bum pas dbang bskur /
bum chu sbyin /
de yang gter gzhung rtsa bar rdzas dbang bum pa dang yang 'grel du gu ru'i sku 'bag gsungs pa yang gdam ka can du shes so //
de ltar bum pa'i dbang thob /
lus kyi sgrib pa dag
/sa brgyad pa mi g.yo ba non /
'bras bu sprul pa'i sku thob pa'i skal ba can du gyur /
lam dus su bskyed rim ma hA yo ga'i rnal 'byor bsgom pa la dbang ba'o //
zhes don ngo sprad //
gnyis pa gsang dbang ni /
skur ba po bla ma ni pad+ma 'byung gnas longs spyod rdzogs skur shes pas /
bskur ba'i gnas khyed rang rnams kyi mgrin pa /
ji ltar skur ba'i tshul ni /
gu ru'i ljags steng gi AHdmar po las 'od zer dmar po mar me'i rtse mo lta bu byung /
khyed rang gi mgrin par thim pas ngag grags stong gu ru pad+ma'i gsung dang dbyer med du gyur pa'i mos pa byed pa rtsa ba dang /
mtshon byed du rdzas kyi rnam pa thod pa'i bdud rtsi 'di yang bla ma dkyil 'khor gyi gtso bo pad+ma 'byung gnas kyi kha T+wAM ga yum ye shes mkha' 'gro mar gyur pa dang snyoms par zhugs pa'i bde ba'i sgra dang 'od zer gyis rgyal ba sras dang bcas pa spyan drangs /
zhal du zhugs sku'i rtsa gnas rnams brgyud /
rjes su chags pa'i mes zhu dkar dmar byang sems bdud rtsi'i rang bzhin du mkha' gsang las babs /
thod pa'i bdud rtsi dang ro gcig pa oM AHhU~M gis byin gyis brlabs pa de lce steng du myong bas dbang bskur thob pa'i 'dun pa mdzod cig
/byas la thod pa'i bdud rtsi thogs te /
hrI:
dkon mchog spyi 'dus rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
gsung gi ljags steng AHdmar las :
'od zer mar me'i rtse mo ltar :
skal ldan lce la gnyis med thim :
gsang dbang thob nas ngag rlung bsgom :
pad+ma 'byung gnas gsung gi dbang thob shog :
oM AHhU~M badzra gu ru pad+ma sid+d+hi hU~M:
wA ka a b+hi Shiny+tsa A:
zhes bdud rtsi byin pa myang /
de ltar gsang ba'i dbang thob /
ngag gi sgrib pa dag
/sa dgu pa legs pa'i blo gros non /
'bras bu longs sku thob pa'i skal pa can du gyur /
lam dus su rdzogs rim a nu yo ga ste rang byin gyis rlabs pa bsgom pa la dbang ba'o //
zhes don ngo sprad /
gsum pa shes rab ye shes kyi dbang la /
dbang skur ba po bla ma pad+ma 'byung gnas chos sku spros bral gyi bdag nyid can du nges pa /
bskur ba'i gnas khyed rang gi snying ga
/ji ltar skur ba'i tshul ni /
gu ru'i thugs ka'i hU~M yig sngon po las 'od zer sngon po spos reng gi du ba lta bu byung /
khyed rang gi snying gar thim pas yid gsal stong pad+ma 'byung gnas kyi thugs dang dbyer med du gyur pa'i mos pa byed pa rtsa ba dang /
mtshon byed kha T+wAM ga 'di yang ye shes kyi mkha' 'gro mar shes nas 'dod chags chen po bzhi yongs su bskyed de yas bab dang mas brtan gyi dga' ba bzhi nyams su myong bar byed pa'i dbang bskur thob pa'i mos pa mdzod cig
/ces brda sprad nas kha T+wAM ga thogs la /
hrI:
dkon mchog spyi 'dus rigs kyi bdag :
dus gsum sangs rgyas thams cad kyi :
sku gsung thugs mchog rin po che :
byin rlabs klong yangs rang bzhin 'bar :
oM AHhU~M:
thugs kyi hU~M sngon 'od 'bar las :
'od zer spos reng du ba ltar :
skal ldan sems la gnyis med thim :
sher ye'i dbang thob gsal stong bsgom :
pad+ma 'byung gnas thugs kyi dbang thob shog :
oM AHhU~M badzra gu ru pad+ma sid+d+hi hU~M:
tsit+ta a b+hi Shiny+tsa hU~M:
zhes kha T+wAM ga snying dkar nag mtshams su gtad /
de ltar shes rab ye shes kyi dbang thob /
yid kyi sgrib pa dag
/sa bcu pa chos kyi sprin non /
'bras bu chos kyi sku thob pa'i skal pa can du gyur :
lam dus su a ti yo ga ste byang chub sems kyi dkyil 'khor 'khor lo bsgom pa la dbang ba'o //
zhes dbang don ngo sprad /
bzhi pa ni /
de yang dbang skur ba po bla ma pad+ma 'byung gnas sku gsum dbyer med ngo bo nyid sku'i bdag nyid can /
bskur ba'i gnas ni khyed rang rnams kyi lte ba sogs gnas lnga /
ji ltar skur ba'i tshul ni gu ru'i lte ba la sogs gnas lnga nas 'od zer chu la 'ja' tshon shar ba lta bu byung /
khyed rang gi gnas de dag tu thim pas sku gsung thugs yon tan phrin las yongs rdzogs kyi dbang thob par mos pa byed pa rtsa ba dang /
mtshon byed kyi rdzas kyi rnam pa shel rdo 'di'i brda la brten nas ngo sprad pas /
brda don thabs shes zung 'jug gnyis med ye shes tshig las 'das pa chos sku ru ngo shes par byed pa dbang bzhi rtsal rdzogs su thob par byas byung snyam pa'i mos 'dun mdzod cig
/ces brda sprad la shel rdo thogs la /
hrI:
dkon mchog sku gsung thugs yon tan :
phrin las 'dus pa'i 'od zer ni :
nam mkha' chu la 'ja' shar bzhin :
skal ldan gnas lngar gnyis med thim :
dbang bzhi ye shes rdzogs chen bsgom :
pad+ma 'byung gnas rang bzhin dbang thob shog :
oM AHhU~M badzra gu ru pad+ma sid+d+hi hU~M:
sarba d+harma a b+hi Shiny+tsa ho :
'di'i mtshon byed rdzas kyang yang 'grel las shel dang rdo rje thod pa gsum la brten nas ngo sprad par gsungs /
de ltar dbang bskur bas sgo gsum gyi sgrib pa dag
/thob bya bcu gcig kun tu 'od kyi sa dang /
'bras bu ngo bo nyid sku thob pa'i skal pa can du byas /
lam dus su a ti yang gsang rdo rje snying po rdzogs chen bya rtsol bral ba'i don ka dag lhun grub kyi ye shes bsgom pa la dbang ba'o //
zhes ngo sprad /
dbang bzhi pa dang 'brel ba'i rgyab rten du srog phur gyi le'u 'don :
zhes gsungs pa ni 'di lta ste /
de nas pad+ma'i srog phur bstan :
sems nyid pad+ma 'byung gnas te :
logs nas bsgom dang bsgrub tu med :
rang sems gsal la ma 'gag pa :
rang byung rang shar cir yang snang :
zhi ba tshe dpag med du snang :
'phags pa spyan ras gzigs su snang :
khro rgyal dbang chen rta mgrin snang :
zhal dang phyag ni cir yang snang :
de dag sems kyi cho 'phrul yin :
rang byung rang shar rang sar grol :
ngo bo stong pa chos kyi sku :
ma 'gag rang gsal longs spyod rdzogs :
rig rtsal 'gag med sprul pa'i sku :
sku gsum rang chas ma bsgrub 'grub :
rang nyid ye nas pad 'byung yin :
srog phur le 'u lnga pa 'o :
zhes pa ni /
dbang bskur thams cad kyi snying por gyur pa ste /
de yang pad+ma'i srog phur zhes pa'i mtshan don ni /
rnam shes tshogs brgyad pad+ma'i 'dab ma ltar snang ba de yi snying po bzhin rig pa rang bzhin gyi 'od gsal 'dus ma byas pa'i rtag brtan g.yung drung chen po 'khor 'das thams cad kyi srog tu gnas pa /
de rang ngo tshul bzhin shes pas glo bur bag chags kyi dri ma sangs nas tshogs brgyad gnas 'gyur te bral 'bras chos sku mngon du byed pa ste /
de yi lam bzhi cha gsum bral chos kyi sku ngang dwangs dgongs pa shar grol chen po zab gsal bde ba dbyer med gnad du phur pa don gyi mthar thug 'di kho na'o //
zhes pa yin pa yang shes par bya'o //
de nas lnga pa mtha' rten rdo rje slob dpon bdag po'i dbang ngam /
'chad dbang ni pusti lung sbyin du grags pa'i sgo nas bsgrub pa ste /
glegs bam mi dmigs pa stong pa'i ngang las pad+ma 'dab ma 'bum ldan gyi steng du zla ba'i dkyil 'khor la A li bcu drug gis mtshan pa /
de'i 'og tu nyi ma'i dkyil 'khor kA li so bzhis mtshan pa ste nyi zla gwa'u kha sbyor /
de'i dbus su hU~M dkar po la yang snying badzra gu rus bskor ba de dag las 'od zer 'phros chos kyi phung po brgyad khri bzhi stong gi don thams cad badzra gu ru dang a li kA li'i rnam par spyan drangs thim par gyur /
badzra gu ru dbyangs gsal dang brtan byed yig brgya rten 'brel snying po brjod de /
me tog gtor bas /
nyi zla ak+ShaHbadzra gu ru rnams 'od du zhu glegs bam du gyur /
de nas glegs bam thogs la /
oM AHhU~M:
sangs rgyas kun gyi ngo bo pad+ma 'byung :
zab gter thugs sgrub yid bzhin nor bu 'di :
las can rnams la sgrub bshad bstan nas kyang :
ma 'ongs don ldan 'gro kun grol bar shog :
oM AHhU~M badzra gu ru pad+ma sid+d+hi hU~M:
zhes dang /
A li kA li yig brgya rten 'brel snying po brjod cing /
gnas gsum dbang bskur nas lag par gtad /
dbugs dbyung ba gzengs bstod pa dang /
dung 'bud pa dar 'phyar ba sogs dngos sam yid kyi sgo nas slob ma'i ngo skal dang 'tsham par bsgrub bo //
de nas drug pa gter srung mkha' 'gro'i srog gtad ni /
mkha' 'gro'i gtor ma seng gdong mar bskyed bstim mchod bstod byas nas /
hU~M b+h+yo :
dus gsum rgyal ba'i yum gcig seng gdong ma :
nam mkha'i mdog can 'od zer sprul pa 'gyed :
mthong dang dran pa tsam gyis ye shes skyed :
skal ldan bu la lus dang grib ma'i tshul :
mi 'bral byin rlabs phrin las dbang thob shog :
oM AHhU~M DA ki siM ha mu kha a b+hi Shiny+tsa hU~M:
gzhan yang phyi nang gi gter srung rnams kyis skal ldan 'di la bsrung ba dang /
bskyab pa dang /
sbed par mdzad du gsol /
zhes gtor ma gnas gsum dang lag par gtad pa ci rigs pa bya'o //
de nas bdun pa lta ba'i rtsal dbang ni /
dbang gzhung las /
gud du sbas pa slar tshig dbang rin po ches don gyi ngo bo bstan pa :
zhes gsungs te /
des na 'di bskur yul slob ma sngon 'gro thun mong thun min gyis rgyud sbyangs shing /
sems rnal dbab sor gzhug gi rjes mthun skyes pa la 'di ston par dgongs nas slar zhes pa'i tshig nus des ston pa yin gyi /
dbang bskur tshul rgyas pa phyag bzhes kyis rtogs dgos la /
'dir rtsa ba gter gzhung ltar bkod pa ste /
slob mas gser gyi maN+Dal phul nas /
ye shes dbab ste /
bu yi snying gar yi ge a dkar po sran ma tsam /
ye shes kyi 'od lnga 'phro ba'i stobs kyis lus nam mkhar yod par bsgom /
bla mas thod rnga sgrog cing /
a ni skye ba med pa la :
lus ni ye shes lnga yi lus :
nam mkha'i klong las rang gsal 'bar :
lus med nyams kyi ngo bor ltos :
zhes brjod pas nyams skye'o :
de nas slob bu rnam snang chos bdun byed du bcug ste /
lta stangs dang rig pa nam mkhar gtod cig byas la /
bu khyod sems kyi ngo bo ltos :
bltas pas mi mthong ngang du zhog :
khyod kyi rig pa phyogs bzhir thongs :
btang tshe phyi nang 'gro 'ong med :
'gro bar snyam yang rang gi sems :
sems ni ngos bzung 'dzin pa bral :
ngo bo stong la rang bzhin gsal :
bu khyod 'di yi rang zhal ltos :
'di zhes mtshan mar ma grub kyang :
de don rtogs na rtsal dbang ste :
tshe gcig thar lam bgrod par 'gyur :
rgyas par 'dod na srog phur le'u bshad par bya'o :
'di ni gud du sbas pas sgrub pa nges par byed pa ma gtogs gzhan la mi bskur dam par bya :
zhes gsungs pa'i don rnams tshig tsam ma yin par bla ma myong ldan gyis slob ma'i rgyud la ngo 'phrod par gdams pa yin gyi /
don des gong gi tshig dbang skabs srog phur le'u 'don zhes pa dang 'dir bshad par bya'o zhes pa tshig nus che chung ni 'dir ji bzhin pa go ba tsam du ma zad myong thog tu gtan la phab cing ye shes skyed par byed pa'i ched du zhib mor bshad ces pa'i don yin no //
de ltar 'chad dbang dang /
srung ma'i gtor dbang /
rig pa'i rtsal dbang rnams go rim bzhin nus pa dang /
bsrung ba dang /
spel ba'i dbang ste skal ba dang nges par ldan pa la sbyin par bya'o //
de nas rjes dbang gi dam tshig bsgrag pa ni /
de ltar yang zab dkon mchog spyi 'dus kyi dbang bzhi mtha' rten dang bcas pa legs par grub /
de yang chos thams cad kyi rtse mo gsang sngags de yi mthar thug rdo rje theg pa yin la /
de yang gsang sngags kyi rtsa ba ni dbang /
dbang gi rtsa ba ni dam tshig
/dam tshig de yang rtsa ba yan lag dang bcas pa gsang sngags nang pa spyi ltar dang /
bye brag snying por gyur pa bla ma'i mos gus gnad du bsnun pa dang /
de'i mtshon byed du gu ru'i sku 'bag
/sgrub thabs kyi glegs bam rnams mi 'bral bar bcang ba /
tshes bcu'i mchod pa la brtson pa la sogs bla ma'i sgrub pa la 'bad 'tshal /
de ltar dam tshig phra rags thams cad ma nyams par bsrung snyam pas 'di'i rjes zlos mdzod /
gtso bos ji ltar bka' bstsal pa //
de dag thams cad bdag gis bgyid //
dang gtang rag maN+Dal /
deng nas brtsam ste bdag bran du /
khyed la bdag ni 'bul lags na /
khyed kyi slob mar bzung ba dang //
cha shas kyang ni spyad du gsol /
lus 'bul /
bsod nams 'di yis sogs dge ba byang chub tu bsngo /
de nas tshogs la rol zhing /
lhag chog sogs rjes kyi bya ba las byang bzhin bya'o //
'dir smras pa /
zab mo'i chos 'di gangs can ri bo'i khongs //
ris med tha grur rlung bzhin grags gyur cing //
mchog dman du mas chog khrigs mang mdzad na //
bdag ltas ngal ba bskyed pas ci zhig bya //
'on kyang dbang bskur rab dbye'i brda' don gnad //
ma shes rdzas tsam kho na yul yul pos //
byang chub nye lam rtsa ba smin byed dbang //
'grub par nus min de bas thar 'dod kun //
nan tan chen pos dbang la brtson par rigs //
des na yongs 'dzin mgon gyi dgongs bskang slad //
dbang chog ma nor ji bzhin legs bshad 'di //
mgon po nyid kyi mthu las bdag gis smras //
dge des mkha' khyab 'gro ba ma lus kun //
sangs rgyas pad 'byung bstan la nyer zhugs shing //
dam tshig rnam dag smin grol bdud rtsir spyod //
'chi med rgyal ba'i go 'phang myur thob shog
/de ltar dkon mchog spyi 'dus kyi dbang chog bklags pas grub pa gu ru'i dgongs gsal zhes pa 'di yang /
dpal ldan stod 'brug bka' rgyud kyi sdong po skyes mchog 'bar ra ba'i khrir bzhugs shing rang gi slob ma dam pa mang yul skyid rong 'dzam gling bla ma o rgyan ngag dbang ye shes dpal bzang pos kho bo'i ngag sgros zin bris byas 'dug pa de la zhu dag gis legs par gtan la phab par byas pa 'di ni /
rig pa 'dzin pa tshe dbang nor bu 'gro 'dul rdo rje sems dpa' rtsal gyis chos 'di nyams su len par 'dod pa rnams la shin tu mkho zhing phan che bar mthong nas rab byung bcu gnyis pa'i nang khongs drag po lcags sprel gsar du shar nye ba rgyal zla'i nyer gsum gyi thun mtshams su grub par sbas yul pad+ma bkod pa'i 'dabs klo lam dkar nag gi dbus /
rtag brtan rin chen de'u yi rtser bkod pa ste yi ge'i ris byed dge tshul shes rab bstan 'dzin no //
'dis kyang chos 'dir zhugs rnams //
grol 'bras mngon du byed pa'i //
smin byed gsos su gyur nas //
don gnyis lhun grub shog cig
/dge'o //

//
