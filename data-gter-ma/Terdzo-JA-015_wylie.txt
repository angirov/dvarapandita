mkha' 'gro sde lnga'i mchod bstod zur bkol 'dus pa bla ma'i thugs sgrub gsang ba 'dus pa'i las byang gi lhan thabs su sbyar ba bzhugs so //
hU~M hrI:
skye med chos dbyings pho brang nas :
stong nyid ye shes mkha' 'gro ma :
dbyings dang ye shes gnyis med par :
byin gyis brlab phyir gshegs su gsol :
lus gnas rtsa yi gzhal yas nas :
sems nyid ye shes mkha' 'gro ma :
bde stong gnyis su dbyer med par :
byin gyis brlab phyir gshegs su gsol :
rang byung dur khrod gnas brgyad nas :
rigs lnga'i mkha' 'gro sde brgyad sogs :
dngos grub ster zhing bar chad sel :
phrin las sgrub phyir gshegs su gsol :
ces pas spyan drangs :
mchod pa ni :
hrI:
ye shes mkha' 'gro bgyi ba de :
chos kyi chos nyid ma lags sam :
'khor 'das thams cad mchod par 'bul :
rdo rje mkha' 'gro bgyi ba de :
sems kyi sems nyid ma lags sam :
snang srid thams cad mchod par 'bul :
rin chen mkha' 'gro bgyi ba de :
sna tshogs sprul sku ma lags sam :
mnyam nyid spros bral mchod par 'bul :
pad+ma mkha' 'gro bgyi ba de :
chags med skyon bral ma lags sam :
gzung 'dzin bral ba'i mchod pa 'bul :
las kyi mkha' 'gro bgyi ba de :
las kyi phyag rgya ma lags sam :
phung po lnga yi mchod pa 'bul :
sha za mkha' 'gro bgyi ba de :
gtor len pho mo ma lags sam :
sha khrag dmar gyi mchod pa 'bul :
dam rdzas gtor ma 'di dag kun :
gnyis med mnyam pa'i ngang du 'bul :
blang dor med pa'i tshul gyis bzhes :
thim pa'i tshul du dgyes par rol :
bla ma yi dam mkha' 'gro dang :
chos skyong srung ma 'khor bcas rnams :
dam rdzas rgyan gyi gtor ma bzhes :
bzhes shig rol cig kha raM khA hi :
gtor ma khyed la phar phul bas :
dngos grub bdag la tshur stsol cig :
tshe srings nor spel bde legs sgrubs :
'khor srungs rkyen zlog bar chod sol :
bcol pa'i phrin las grub par mdzod :
gu ru d+he wa d+hA ki nI:
ma hA mAM sa la khA hI:
ma hA rak+ta la khA hI:
ma hA pany+tsa la khA hi :
ma hA ba liM ta la kha hi :
zhes sogs 'byor tshogs ci cher 'bul :
bstod pa ni :
hU~M hrI:
mtha' bral stong nyid nam mkha'i klong :
ma 'gag rang gsal longs spyod rdzogs :
sprul pa'i dpa' bo 'bum phrag 'gyed :
rta mchog dbang gi sku la bstod :
sangs rgyas thams cad skyed pa'i yum :
chos dbyings ye shes mkha' 'gro ma :
bde stong rtogs pa'i ye shes spor :
phag mo yum la phyag 'tshal bstod :
chos sku ye nas rnam par dag :
stong gsal 'dzin med longs spyod rdzogs :
sprul sku'i rang bzhin cir yang snang :
mkha' 'gro rgya mtsho'i tshogs la bstod :
