@#//
rgyal mdos dkar po drug mdos kyi gzhung   bar 'phyong /gshegs gsol dang /
mdos chings rin phreng smad kyi las 'phyong bcas bzhugs pa'i dbu phyogs lags so //
dbang chen pad+ma'i sku la phyag 'tshal lo :
mdos kyi mdun bskyed dang mchod pa byin rlabs spyan 'dren sogs grub nas :
yas stags gyer ba ni 'di skad do :
kye :
phyogs phyogs de ni pha ki na :
nyi ma shar phyogs pha ki na :
dung gi ri rab ldem pa na :
lho sprin gtibs pa'i gur khang du :
'ja' tshon 'khrigs pa'i gzhal yas su :
shel mkhar dkar po ldems se ldem :
spyan gzigs longs spyod pu ru ru :
sgra snyan mang po si li li :
lha mi khrom tshogs dpungs se dpung :
'dzam gling dkor gyi bdag po bzhugs :
chag gang tsam gyis gnam mi sleb :
khru gang tsam gyis sa mi non :
de yi rming gzhi lcags las byas :
lcags gzhi nag po la :
'dzeg te sprel mi 'dzeg :
logs bzhi shel las byas :
shel logs dkar po la :
'khyug te sbrul mi 'khril :
zur bzhi g.yu las byas :
g.yu zur sngon po la :
gnyan te bdud mi gda':
lcog bzhi gser las byas :
gser lcog ser po la :
'tshub ste rlung mi 'phyo :
bad bzhi mthing la byas :
mthing bad sngon po la :
mtho ste rgod mi lding :
sgo bzhi dung las byas :
dung sgo dkar po la :
gtum ste btsan mi rgyug :
'khor yug lcags las byas :
lcags ri dkar po la :
dmag dpung gi mi 'jigs :
kye :
de 'dra'i mkhar gyi shar phyogs nas :
rta dkar rngog dmar de :
'tsher dang tse re re :
sku mkhar lho phyogs nas :
ra dkar ru dmar de :
'ba' dang ti ri ri :
sku mkhar nub phyogs nas :
bya dkar ze dmar de :
zer dang kyu ru ru :
sku mkhar byang phyogs nas :
khyi dkar sna dmar de :
zug dang lhangs se lhang :
sku mkhar sgo bzhi nas :
sprel dkar ngo dmar de :
rtse dang lhangs se lhang :
sku mkhar zur bzhi la :
mi dkar thod dmar de :
gar dang 'khyugs se 'khyug :
sku mkhar bar mtshams la :
ljon shing bsil grib dang :
khrus kyi rdzing bu dang :
me tog ldum ra dang :
g.yu yi chu mig dang :
dung gi mchod rten dang :
gser gyi lha khang dang :
ngo mtshar ltas mos bskor ba'o :
kyai :
de 'dra'i mnga' bdag chen po ni :
tshangs pa dung gi thor tshugs can :
pe dkar dgra bla chen po de :
yab la de ni mtshan gsol ba :
gnam lha de ni dkar po lags :
yum la de ni mtshan gsol ba :
klu mo dbyings phyug nor 'dzin ma :
de gnyis bshos shing 'khrungs pa'i sras :
rgyu ni nyin mtshan med par rgyu :
nyin mo nyi ma'i zer la rgyu :
mtshan mo mun pa'i smag la rgyu :
res 'ga' grib so rta la zhon :
mo btsun gzhon nu'i rmi lam du :
skyes phran gzhon nur sprul zhing rgyu :
skyes pa dar ma'i rmi lam du :
mo btsun bzang mor sprul zhing rgyu :
skyes pa dar ma'i srog la rgol :
mo btsun phangs pa'i srid kyang 'phrog :
mthu stobs rdzu 'phrul bsam mi khyab :
khyod la de ring mdos 'bul lo :
khyod la de ring yas 'bul lo :
khyod la de ring glud 'bul lo :
gto glud yas stags 'di bzhes la :
mi dang glud gnyis da brje 'tshal :
kyai :
khyed kyi de ni btsun mo ba :
'brog za de ni lha lcam ma :
pho gyong bza' yi rgyal mo mtsho :
gtsang bza' de ni sna yon ma :
mo btsun gzhon nu 'khor dang bcas :
de ring mdos dang yas 'bul lo :
mi nor gnyis kyi glud bzhes shig :
kyai :
yab gcig gnam lha dkar po la :
yum gcig klu mo nor 'dzin ma :
phyi blon nang blon phyag tshang dang :
shan pa bzhad pa'i tshogs bcas la :
de ring mdos dang yas 'bul lo :
bzhad dang shags kha ma rgyab cig :
kyai :
sprul pa dam can rgyal po la :
sku yi rgyal po nyi sang pad :
yum chen 'bar ma glog phreng ma :
de ring mdos dang yas 'bul lo :
yon tan rgyal po kye te re :
g.yu phreng rgyal mo yum dang bcas :
de ring mdos dang yas 'bul lo :
gsung gi rgyal po la bse dang :
btsun mo zangs kyi phreng ba can :
de ring mdos dang yas 'bul lo :
phrin las rgyal po spyi ring khri :
btsun mo de ni pad phreng ma :
de ring mdos dang yas 'bul lo :
sman dang blon po las byed dang :
rang rang 'khor g.yog bcas pa la :
de ring mdos dang glud 'bul lo :
mi dang glud gnyis da brje 'tshal :
khyed kyi phyag brnyan 'khor srung ba :
dkar mo spyan gcig yam shud dmar :
bye ba khu le lag dgu pa :
shan pa skyes bu phyi srung dang :
ru 'dren bzhi dang 'khor g.yog bcas :
sprul pa'i tshogs dang bcas pa la :
de ring mdos dang yas 'bul lo :
mi nor gnyis kyi glud du 'bul :
gnod pa'i bsam ngan zhi bar mdzod :
kyai :
srid pa'i rgyal po rdzu 'phrul can :
skyes bu 'tshogs dang sprul pa'i tshe :
mi ni dkar po ldems se ldem :
rta ni dkar po khrigs se khrig :
'od dkar de ni lhabs se lhab :
skyogs dkar de ni ta la la :
sder dkar de ni khrigs se khrig :
dar zab de ni me re re :
go khrab de ni nyi li li :
mda' mdung de ni pu ru ru :
rgyan cha de ni na ra ra :
khyed kyi cho dang 'brang smros pa :
bab sa gang gi yul du babs :
bab sa rgya gar yul du babs :
rgya gar skad du mtshan gsol ba :
rA tsa shel ging dkar po lags :
de nas DA ki'i yul du babs :
DA ki'i skad du mtshan gsol ba :
rA tsa chen po na zhes bya :
de nas mar pa'i yul du babs :
mar pa'i skad du mtshan gsol ba :
g.ya' spang mtshams kyi skyes gcig po :
de nas srin po'i yul du babs :
srin po'i skad du mtshan gsol ba :
glang gi rA tsa zhes kyang bya :
de nas me nyag yul du babs :
me nyag skad du mtshan gsol ba :
rA tsa zla ba zhes kyang bya :
de nas bal po'i yul du babs :
bal po'i skad du mtshan gsol ba :
sa yi rA tsa zhes kyang bya :
de nas rgya nag yul du babs :
rgya nag skad du mtshan gsol ba :
'du na rA tsa ha zhes bya :
de nas hor gyi yul du babs :
hor gyi skad du mtshan gsol ba :
rA tsa shing bya dkar po zhes kyang bya :
de nas bod yul dbus su babs :
rgyal po khri srong lde'u btsan gyis :
bsam yas dkor srung mnga' gsol phyir :
slob dpon pad+ma 'byung gnas kyis :
rdo rje dbyings kyi dbang bskur nas :
dam tshig bsrung bar khas blangs nas :
dpal gyi bsam yas dkor srung bskos :
khyed la mdos dang yas 'bul lo :
mi dang glud gnyis da brje 'tshal :
phyag tu de ni gser 'bul lo :
mgul du de ni skyems drang ngo :
tshe la bar chad ma byed cig :
srog la hur thums ma byed cig :
glo bur ye 'drog ma gtang zhig :
brgyal nad smyo 'bog ma gtang zhig :
mig nad ling tog ma gtang zhig :
so nad srin bu ma gtang zhig :
og nad gag pa ma gtang zhig :
mi la na tsha ma gtang zhig :
nor la god kha ma gtang zhig :
zhing la btsa' sad ser ba ma gtang zhig :
zho chang skyur la ma gtang zhig :
rgyu sbyor yon bdag 'khor bcas kyi :
bzung pa thongs la bcings pa khrol :
bsdams pa klod la mnan pa khyogs :
phyin chad 'khor 'dir gnod pa ma byed cig :
kye :
khyed la btsun mo brgya mnga' yang :
nang gi thugs su byung ba ni :
shar gyi dkar mo spyan gcig ma :
nyin mo de ni lcam dang 'brel :
mtshan mo de ni stong dang bsten :
khyod la mdos dang yas 'bul lo :
mi dang nor gyi glud bzhes shig :
kyai :
khyed la blon po stong mnga' yang :
phyag brnyan rA tsa dmar po 'di :
nyi ma byang shar pha ki na :
mchong mkhar smug po'i nang shed nas :
yam shud dmar po zhes kyang bya :
yab ni gnod sbyin ku be ra :
yum ni e ka dzA ti ma :
de gnyis bshos pa'i rdzu 'phrul las :
btsan 'gong dmar po gcig tu byung :
ra lpags kham pa'i thul pa gsol :
glang lpags skya bo'i go lag can :
g.yu yi sku rag sngon po la :
gser gyi dril chung si li li :
phyag na rgya satwa hab chen bsnams :
g.yu bran mang po lus la brgyan :
thams cad yid la sgyur byed pa :
khyed ni chas shing sprul pa'i tshe :
mi ni dmar po spyan gcig gis :
g.yag rgod kham pa chibs su 'chib :
zangs zhags dmar po glad na g.yug :
stong khams kun gyi bla srog za :
lan gcig gnam la thug tsam na :
sad dang ser ba gtong bar byed :
lan gcig sa la nyul tsam na :
btsa' dang 'bu srin gtong bar byed :
khyod la mdos dang yas 'bul lo :
mi dang nor gyi glud 'bul lo :
bsam ngan gdug rtsub zhi bar mdzod :
kyai :
khyed kyi btsun mo dgyes pa'i yum :
nang gi thugs su byung ba ni :
shar gyi dmar mo mig gcig ma :
stag la zhon nas dred mo khrid :
g.yas na stag sman mchong zhing rgyug :
g.yon na sbrul nag khrid cing rgyug :
nyin mo de ni lcam dang 'brel :
mtshan mo de ni stong dang sdeb :
srid pa'i rgyal mo rdzu 'phrul can :
khyed kyi phyag tu glud 'bul lo :
mgul du bdud rtsi skyems drang ngo :
mdos dang yas dang glud bzhes shig :
mi la na tsha ma gtang zhig :
phyugs la god kha ma gtang zhig :
zhing la btsa' sad ma gtang zhig :
gnod sems gdug rtsub zhi bar mdzod :
gzhan yang mdos kyi bdag po dang :
shar gyi skya ma skya drangs dang :
'byung po khu le lag dgu dang :
srid pa'i gnam thil dkar po dang :
gdug pa'i sa thil nag po dang :
gnod sbyin lhog pa spun dgu dang :
ya tsha dkar po la sogs pa :
yab yum lcam dral sras dang bcas :
gar ging sngags pa mo btsun dang :
dge slong mon pa a tsa ra :
nyan thos byis pa 'bag seng bcas :
dpon g.yog 'khor dang bcas pa la :
phyag tu de ni glud 'bul lo :
mgul du de ni skyems 'dren no :
mi la na tsha ma gtang zhig :
phyugs la god kha ma gtang zhig :
zhing la btsa' sad ma gtang zhig :
tshe la bar chad ma gtang zhig :
srog la hur thums ma gtang zhig :
glo bur ye 'drog ma gtang zhig :
brgyal nad smyo 'bog ma gtang zhig :
zho chang skyur la ma gtang zhig :
rgyu sbyor yon gyi bdag po yi :
bzung pa thongs la bcings pa khrol :
bsdams pa klod la mnan pa khyogs :
yo ba srongs la chad pa mthud :
gas pa sbyor la ral ba drubs :
phyin chad 'khor 'dir gnod pa ma byed cig :
de nas 'bru rigs phye mar zas phud chang phud la sogs mchod la :
bka' bsgo ba ni :
kye :
rgyal po chen po 'khor dang bcas :
mdos 'di 'bul ba phyin chad nas :
gdug sems sbyor ba ngan pa yi :
zhang blon dra mar ma brdzu zhig :
bu chung mdzes par ma brdzu zhig :
mo btsun bag mar ma brdzu zhig :
skyes pa dar mar ma brdzu zhig :
bon po dbal ru can du ma brdzu zhig :
rta dkar gser sga can du ma brdzu zhig :
sngon po g.yu sga can du ma brdzu zhig :
ser po gser srab can du ma brdzu zhig :
dmar po gzig dom can du ma brdzu zhig :
nag mo dung rmed can du ma brdzu zhig :
bya dkar zangs gtsug can du ma brdzu zhig :
byi la snal gtsug can du ma brdzu zhig :
khyi dkar dung lag can du ma brdzu zhig :
sprel dmar lcags sna can du ma brdzu zhig :
spen ma shing gis khyung mi khyog :
mi la na tsha ma gtang zhig :
phyugs la god kha ma gtang zhig :
zhing la btsa' sad ma gtang zhig :
bsam ngan sbyor rtsub ma gtang zhig :
kha yis gdug pa ma smra zhig :
lag gis gdug pa ma bsnyab cig :
zhabs kyis gdug pa ma 'dor cig :
sems kyis gdug pa ma 'chang zhig :
phyin chad 'khor 'dir gnod pa ma byed cig :
de nas gshegs zhu bya zhing rdzongs 'debs pa ni :
kye :
da ni rgyal po bzhud re ran :
da ni rgyal blon bskyod re ran :
yon bdag 'bul bas ma ldogs shig :
bsam yas dpal gyi pho brang nas :
lha bran mang pos sgra dang 'bod :
skyes phran mang pos glu dang 'bod :
na chung mang pos bro dang 'bod :
gar ging mang pos 'cham dang 'bod :
btsan btsun mang pos g.yang dang 'bod :
rol mo mang pos sbir dang 'bod :
rgyal po'i mnga' thang de na che :
rgyal po bzhugs yul de na gtsang :
rgyal po'i dkor nor de na mang :
rgyal po'i sde tshogs de na che :
da ni rgyal po da bzhud 'tshal :
dpal gyi bsam yas dkor srung mdzod :
rgyal po'i chas bzang de na bzang :
btsun mo bzhin bzang de na bzang :
rgyal bu mdzes sdug de na sdug :
'khor 'bangs bka' blon de na mang :
mnga' 'og mi 'tshogs de na mang :
rgyal po'i gsol thang de na che :
rgyal po da bzhud da re ran :
sku yi spyod pa de ru spyod :
gsung gi gad mo de ru dgod :
thugs kyi dgongs pa de ru gtod :
phyag gi gser rdor de ru phongs :
zhabs kyi gdan skyod de ru skyod :
chibs kyi kha lo de ru sgyur :
gzigs pa'i ltas mo de ru mdzod :
bsam yas dkor gyi srung mar gshegs :
rgyal po 'di ru yun ma ring :
rgyal po 'di ru yun ring na :
rgyal po 'bangs su 'beb nyen yod :
bya rgod dong du lhung nyen yod :
seng ge gangs dang bral nyen yod :
de bas mi yul skyid thing na :
bzhugs yun ma ring da gshegs 'tshal :
spyan gzigs gling bzhi gling phran brgyad :
lha khang mchod rten lcags ris bskor :
srog bdag pe dkar 'khor bcas la :
rgyal po 'byon pa'i rdzongs su 'bul :
gdugs dang rgyal mtshan ba dan dang :
bla re 'phan dang rol mor bcas :
rgyal po 'byon pa'i rdzongs su 'bul :
dung dang sil snyan rdor dril dang :
sbub chol rnga gshang pheg rdob sogs :
dkor cha rnam pa sna tshogs bcas :
rgyal po 'byon pa'i rdzongs su 'debs :
rta dkar bang mgyogs dang :
ra dkar 'ba' skyen dang :
bya dkar sgro bzang dang :
khyi dkar rgyug skyen dang :
sprel dkar 'dzeg skyen dang :
mi dkar 'dzum skyen dang :
rgyal po 'byon pa'i rdzongs su 'debs :
chang phud gser skyems g.yu sngon dang :
mda' dar nam mkha' bal tshon dang :
dar zab stag gzig ras mo dang :
phye mar dpal bshos sha yis brgyan :
rgyal po 'byon pa'i rdzongs su 'debs :
rgyal po da ni bzhud do da gshegs ran :
'di ru bzhugs pa yun ma ring :
pho btsog lag pa g.yas pas mnol :
mo btsog lag pa g.yon nas mnol :
rgyal po mnol bas skya g.yang shes :
de bas rgyal po da gshegs 'tshal :
mi bzung khram la ma btab cig :
rta bzung zhags pas ma btab cig :
bdag dang rgyu sbyor yon bdag gi :
tshe skyin srog glud mdos bzhes la :
tshe srog nyams pa brtan par mdzod :
bkrag mdangs nyams pa sos par mdzod :
sngon gyi slob dpon bka' ma bcag :
da lta sngags 'chang dam ma bkral :
yon bdag rgyu rkyen chud ma gsan :
lan chags bu lon byang bar gyis :
sha mkhon nyes chen dag par mdzod :
bdag dang rgyu sbyor yon bdag gi :
mgo nad zhwa ltar phud la song :
rkang nad l+h+wam ltar phud la song :
rgyab nad khur ltar khur la song :
rkang nad sgrog ltar khrol la song :
bsdams pa klod la da gshegs 'tshal :
bcings pa lhod la da gshegs 'tshal :
mnan pa khyogs la da gshegs 'tshal :
bzung pa thongs la da gshegs 'tshal :
nyi ma shar phyogs pha ki na :
shel gyi gur khang 'od du 'bar :
rgyal po da gshegs de ru byon :
'khor 'dir gnod pa ma byed cig :
khyod kyi 'khor dang yang g.yog bcas :
rgyal pos gdan bskyod de ru skyod :
chibs kyi kha lo de ru sgyur :
chang 'dre chang rkun de ru song :
bdo ba zho rkun de ru song :
'bag seng gar mkhan de ru 'cham :
ru 'dren sde bzhi'i lam kha de ru sgyur :
spra dang spre'u'i rtsed mo de ru rtses :
rgyal po'i nad kha de ru spos :
rgyal po'i yams kha de ru sgyur :
rgyal po'i rims kha de ru sgyur :
brgyal nad smyo 'bog de ru spos :
rgyal po rang gi yul du che :
na bza' rang gi yul du btsun :
de nas da ni gshegs so sha ra ra :
bzhud do de ni si li li :
byon no de ni dpungs se dpung :
the se de ni ye re re :
gshegs pa'i gshegs shul dkar bar mdzod :
bsam yas dkor gyi srung ma mdzod :
slob dpon pad+ma'i bka' bzhin du :
sngags 'chang bdag gi bka' bzhin mdzod :
mi dang glud gnyis da brje 'tshal :
phyin chad gnod pa ma byed cig :
gdug rtsub bsam ngan zhi bar mdzod :
ces brjod la sgo dbye dang lam bstan sogs byed la lha khang 'dre can du bskyal lo :
sa ma yA:
rgya rgya rgya :
gter rgya :
zab rgya :
mnga' bdag nyang rin po ches bsam yas byang chub gling nas gdan drangs pa rdzogs so //
mang+ga laM///
/[ \u0f01\u0f83]:
mdos chings rin chen phreng ba las :
mdos kyi smad las bcu drug bzhugs :
slob dpon pad+ma'i sku la phyag 'tshal lo :
mdos chings rin chen phreng ba las :
mdos kyi smad las bcu drug bstan pa ni :
gyer gyi gzhung grub nas mdos gtang ba dang gcig :
kha bsgyur ba dang gnyis :
dbang bskur ba dang gsum :
rdzongs 'debs pa dang bzhi :
g.yang len pa dang lnga :
bka' bsgo ba dang drug :
khal 'gel ba dang bdun :
khram bsgyur ba dang brgyad :
sgo dbye ba dang dgu :
yul btsal ba dang bcu :
lam bstan pa dang bcu gcig :
zhig sa bstan pa dang bcu gnyis :
grub gnas bstan pa dang bcu gsum :
skos 'debs pa dang bcu bzhi :
glud bsngo ba dang bco lnga :
mdos bskyal ba dang bcu drug las :
dang po mdos gtang ba ni :
kye :
snang zhing srid pa'i lha 'dre rnams :
ngas ni de ring mdos shig gtang :
ngas ni de ring yas shig gyer :
de ring mdos dang yas gtong ngo :
srid pa'i mdos chen bshams pa ni :
phyi ltar dar dang zab las byas :
nang ltar gser dang dngul las byas :
khong bcud snying po lnga las byas :
rgyan cha g.yu dang bye ru'i byas :
bu ga 'byung ba lnga las byas :
ri mo mtshal dang ram gyis byas :
byin rlabs sngags dang phyag rgyas spel :
ting 'dzin ye shes lnga yis sbyangs :
rgyal ba rigs lngas byin gyis brlabs :
lha mo lnga yi khrus kyis sbyangs :
'bru sna lnga yi phra yis brgyan :
phung po lnga yi bkrag mdangs ldan :
dbang po lnga yi 'od zer 'phro :
rnam shes brgyad kyi go cha gon :
rten 'brel bcu gnyis sku la rdzogs :
lus dang yan lag rin po che :
bkrag mdangs ldan pa'i mdos dang yas :
snang srid lha 'dre rnams la 'bul :
ngar glud sku yi glud du 'bul :
gser skyems gsung gi glud du 'bul :
nam mkha' sems kyi glud du 'bul :
rgyang bu thugs kyi glud du 'bul :
srog chags srog gi glud du 'bul :
khrag chags khrag gi glud du 'bul :
rus chags rus pa'i glud du 'bul :
mda' bkra pho yi glud du 'bul :
'phang bkra mo yi glud du 'bul :
pho thang pho yi glud du 'bul :
mo thang mo yi glud du 'bul :
gri mkhar pho yi glud du 'bul :
mdung 'khor mo yi glud du 'bul :
dar zab gos kyi glud du 'bul :
bal tshon rgyan gyi glud du 'bul :
shing ris yul gyi glud du 'bul :
spo tshe mkhar gyi glud du 'bul :
gzugs rnams gzugs kyi glud du 'bul :
dkor rnams dkor gyi glud du 'bul :
chag che nyam nga mdos kyis zlogs :
gto yas gnas su thengs par mdzod :
de nas gnyis pa kha bsgyur ba ni :
kye :
sgyur ro rgyal po dgongs su gsol :
nyi ma shar phyogs pha gi na :
shel gyi mi pho che ba re :
smra re mkhas te ldab mi ldib :
shel gyi rta pho go cha btsan :
bang re mgyogs te bya ma rgyug :
de na mi bzang dpung re bzang :
de na rta bzang khyu re che :
de na 'khor bzang nyams re dga':
de na smra mkhas ngag re snyan :
de na longs spyod nor gyis phyug :
sde brgyad zhabs skyod de ru skyod :
snang srid pho brang de ru chogs :
ku re kyal kha de na mdzod :
kye :
nyi ma lho phyogs pha bi na :
gser gyi mi pho che ba re :
smra re mkhas te ldab mi ldib :
gser gyi rta pho go cha btsan :
bang re mgyogs te bya ma rgyug :
de na mi bzang dpung re che :
de na rta bzang khyu re che :
de na 'khor bzang dpung re bzang :
de na gser dngul nor re phyug :
de na longs spyod thabs re dro :
de la gto mkhan lta ba mdzes :
ya bdud pho brang de ru skyod :
ma bdud pho brang de ru spos :
skyod cig rgyugs shig da rgyugs shig :
'di nas der song de ru bzhud :
kye :
nyi ma nub phyogs pha bi na :
zangs kyi mi pho che ba re :
smra re mkhas te ldab mi ldib :
zangs kyi rta pho go cha btsan :
bang re mgyogs te bya ma rgyug :
de na mi bzang dpung re bzang :
de na rta bzang khyu re mgyogs :
gto yas kha lo de ru sgyur :
snang srid pho brang de ru thobs :
ku re kyal kha de ru mdzod :
kye :
nyi ma byang phyogs pha bi na :
g.yu yi mi pho che ba re :
ngag re snyan te tshangs pa'i dbyangs :
smra re mkhas te ldab mi ldib :
g.yu yi rta pho go cha btsan :
'gro re mkhas te lang ma ling :
de na mi bzang rta nor phyug :
de na nor bzang longs spyod phyug :
de na 'khor bzang dpung dang bcas :
snang srid pho brang de ru skyod :
btsan bdud rta rgyug de na rgyugs :
sman gyi bro brdung de ru rdungs :
brtan ma'i glu len de ru longs :
zhabs kyis 'dor drug de ru spos :
phyag gi sor rdo de ru phongs :
skyod cig rgyugs shig de ru rgyugs :
ku re kyal kha de ru mdzod :
'di na 'dug pa'i gnas ma mchis :
mdos kyi kha lo de ru sgyur :
de nas gsum pa dbang bskur ba ni :
kye :
de ring srid pa'i nyi ma la :
srid pa bka' yi mdos chen bshams :
'byung ba lnga yi zlog mdos de :
mtho ba rnams la dpe len pa :
ston pa shAkya thub pa yis :
srid pa'i mdos la dbang bskur ro :
srid pa'i mdos chen 'di 'phros pas :
gang la thogs med rgyug pa'i mdos :
gsang bdag phyag na rdo rje yis :
srid pa'i mdos la dbang bskur ro :
rin chen sna lnga'i khyer mdos 'di :
mdzes shing yid du 'ong ba'i mdos :
'phags pa 'jam dpal gzhon nu yis :
srid pa'i mdos la dbang bskur ro :
dregs pa stobs ldan zlog pa'i mdos :
dregs zlog byed pa'i mdos 'di la :
ya mAn+ta ka gshin rje'i gshed :
srid pa'i mdos la dbang bskur ro :
snang srid dgyes pa skong ba'i mdos :
gling bzhi srid pa'i khyer mdos la :
dbang chen rta mgrin rgyal po yis :
srid pa'i mdos la dbang bskur ro :
'dod yon lnga yi mchod mdos la :
lha mo lnga yis dbang bskur ro :
bkrag dang ldan pa'i nam mkha' la :
nyi ma zla bas dbang bskur ro :
bal tshon spo tshe shing ris la :
sprin dang 'ja' yis dbang bskur ro :
kha dog ldan pa'i nam mkha' la :
'od dang zer gyis dbang bskur ro :
zlog byed srid pa'i mdos 'di la :
mkha' lding rgyal pos dbang bskur ro :
drag po zlog byed mdos 'di la :
rdzu 'phrul mthu yis dbang bskur ro :
spyan gzigs yas stags sna tshogs la :
ye shes lnga yis dbang bskur ro :
sngon mo srid pa'i 'phel nas 'di :
'byung ba lnga yi pho nya ste :
srid pa'i mdos la dbang bskur ro :
mtshe dang yungs dkar sgong bu 'di :
drag po sngags kyi pho nya yin :
srid pa'i mdos la dbang bskur ro :
rdzu 'phrul mthu yis dbang bskur ro :
drag po sngags kyis dbang bskur ro :
gnam lcags thog gis dbang bskur ro :
bskal pa'i me yis dbang bskur ro :
sngags 'chang bdag gi bka' ma bcag :
yon bdag rgyu rkyen chud ma gsan :
mdos yas bdag pos 'di longs shig :
de nas bzhi pa rdzongs 'debs pa ni :
kye :
de ring srid pa'i mdos chen la :
yas dang glud kyi rdzongs 'debs so :
mdos bdag 'khor bcas snyan gson cig :
khyung dang 'brug seng lha yi dkor :
de ring mdos la rdzongs 'debs so :
dar zab gos can mi yi dkor :
de ring mdos la rdzongs 'debs so :
nam mkha' bal tshon dri za'i yas :
de ring mdos la rdzongs 'debs so :
glang dang ma he rgyal po'i dkor :
de ring mdos la rdzongs 'debs so :
rta mchog go khrab dpa' ba'i go :
de ring mdos la rdzongs 'debs so :
nya sbal sdom sdig klu yi dkor :
de ring mdos la rdzongs 'debs so :
rgod dang khra glag 'byung po'i dkor :
de ring mdos la rdzongs\u0f8e
sreg pa gong 'jol sgab 'dre'i yas :
de ring mdos la rdzongs\u0f8e
'ug pa srin bya srin po'i dkor :
de ring mdos la rdzongs\u0f8e
sha dgo gtsod ru btsan sri'i rdzas :
de ring mdos la rdzongs\u0f8e
rgya gna' glang ru mkhon 'dre'i rdzas :
de ring mdos la rdzongs\u0f8e
rtsa skya re lcag the'u rang rdzas :
de ring mdos la rdzongs\u0f8e
mi rta khyi rus yul 'dre'i rdzas :
de ring mdos la rdzongs\u0f8e
ri bong rnga dred chung sri'i rdzas :
de ring mdos la rdzongs\u0f8e
mdzo 'gal drel gsum rabs chad rdzas :
de ring mdos la rdzongs\u0f8e
sha mong ram rug mo 'dre'i rdzas :
de ring mdos la rdzongs\u0f8e
bra 'bar gro ma mi kha'i rdzas :
de ring mdos la rdzongs\u0f8e
tshwa g.yer tsong sgog mi kha'i rdzas :
de ring mdos la rdzongs\u0f8e
mchig gu thi gu mi kha'i rdzas :
de ring mdos la rdzongs\u0f8e
rkyal grod zo stong 'gong po'i rdzas :
de ring mdos la rdzongs\u0f8e
thag cha phur skor 'gab 'dre'i nor :
de ring mdos la rdzongs\u0f8e
mdzo glang g.yag ru dgra bo'i dkor :
de ring mdos la rdzongs\u0f8e
'gro bar de ni rdzongs 'debs so :
bye bar de ni brngan byin no :
rkyen ngan zlog pa'i las mdzod cig :
de nas lnga pa g.yang len pa ni 'di skad do :
kye :
de ring srid pa'i mdos gtong na :
mi yi dmu thag bzung ba dang :
nor gyi god kha gcod pa'i phyir :
snang srid lha 'dre 'khor dang bcas :
mdos 'di shar gyi phyogs su gtong :
shar phyogs dri za pho mo yis :
mi yi bla srog bzung pa thongs :
nor gyi phywa nyams g.yang skyil cig :
mdos 'di lho yi phyogs su gtong :
lho phyogs gshin rje pho mo yis :
mi yi tshe dang srog nyams slus :
nor gyi dpal dang g.yang khug cig :
mdos 'di nub kyi phyogs su gtong :
nub phyogs klu dbang pho mo yis :
mi yi bla srog bzung pa thongs :
nor gyi phywa nyams g.yang sgo brubs :
mdos 'di byang gi phyogs su gtong :
byang phyogs gnod sbyin pho mo yis :
mi bla gnyan po tshur la thongs :
nor g.yang sgo dgu'i sgo sdoms shig :
mdos 'di shar lho mtshams su gtong :
shar lho me lha pho mo yis :
mi bla bzung pa tshur la thongs :
nor gyi god 'dre'i rgyun lam chod :
mdos 'di lho nub mtshams su gtong :
lho nub srin po pho mo yis :
mi yi bla dang srog thongs shig :
nor gyi phywa dang g.yang khug cig :
mdos 'di nub byang mtshams su gtong :
nub byang rlung lha pho mo yis :
mi yi tshe dang glud brje 'tshal :
nor gyi phywa dang g.yang stsol cig :
mdos 'di byang shar mtshams su gtong :
byang shar dbang ldan pho mo yis :
mi yi srog dang glud brje 'tshal :
nor gyi god sri kha khog cig :
de ring stobs chen mdos gtong na :
mi yi dmu dag tshur la khug :
phyugs kyi sna dgu tshur la len :
mkhar gyi rtse bla ma 'drogs shig :
dbus kyi ka ba ma rgu zhig :
sgo yi stag g.yag ma lang zhig :
lhas kyi nor lha ma 'drogs shig :
phywa dang g.yang len tshur la len :
de nas drug pa bka' bsgo ba ni :
kye :
yas chen mdos 'di gtong bas na :
snang srid 'khor dang bcas pa rnams :
dpung dang bcas pa da skyod 'tshal :
dungs can zan gyis 'grangs pa ltar :
slob dpon ber gyon dang 'phrad kyang :
mdos sna tshur la ma gyu zhig :
dge slong zhabs rjen dang 'phrad kyang :
mdos sna tshur la ma gyu zhig :
dge bshes phreng thogs dang 'phrad kyang :
mdos sna tshur la ma gyu\u0f8e
btsun chung thal rdeb dang 'phrad kyang :
mdos sna tshur la ma gyu\u0f8e
sde pa dar can dang 'phrad kyang :
mdos sna tshur la ma gyu\u0f8e
blon po dung thod dang 'phrad kyang :
mdos sna tshur la ma gyu\u0f8e
dmag mi khrab can dang 'phrad kyang :
mdos sna tshur la ma gyu\u0f8e
mo btsun rgyal mo dang 'phrad kyang :
mdos sna tshur la ma gyu\u0f8e
bag ma rgyan can dang 'phrad kyang :
mdos sna tshur la ma gyu\u0f8e
bu mo byad legs dang 'phrad kyang :
mdos sna tshur la ma gyu\u0f8e
sngags pa thebs chen dang 'phrad kyang :
mdos sna tshur la ma gyu\u0f8e
skyes pa mda' 'phen dang 'phrad kyang :
mdos sna tshur la ma gyu\u0f8e
bud med chu khur dang 'phrad kyang :
mdos sna tshur la ma gyu\u0f8e
byis pa shwa 'phen dang 'phrad kyang :
mdos sna tshur la ma gyu\u0f8e
bon po khyung ru can 'phrad kyang :
mdos sna tshur la ma gyu\u0f8e
rngon pa khyi khrid dang 'phrad kyang :
mdos sna tshur la ma gyu\u0f8e
zog po sprel khrid dang 'phrad kyang :
mdos sna tshur la ma gyu\u0f8e
dme pho khrab can dang 'phrad kyang :
mdos sna tshur la ma gyu\u0f8e
sgom pa rnga khur dang 'phrad kyang :
mdos sna tshur la ma gyu\u0f8e
yug sa skra bshad dang 'phrad kyang :
mdos sna tshur la ma gyu\u0f8e
khrom chen mang po dang 'phrad kyang :
mdos sna tshur la ma gyu\u0f8e
sra ba'i go dang ri gzar rbab :
stag gzig khyung 'brug dang 'phrad kyang :
mdos sna tshur la ma gyu zhig :
thams cad rlung nag 'tshub ma ru :
sprul nas dgra yul khengs par gyis :
mgo gsum gyi bka' bsgo tshar ro :
de nas bdun pa mgo gsum gyi khal 'gel ba ni :
kye :
snang srid lha 'dre gnyan po la :
mdos dang de ni yas 'bul na :
mdos kyi dpung khyer khal 'gel 'tshal :
stobs chen glang po mdos kyi khal :
ltag pa g.yas su pho mdos bkal :
ltag pa g.yon du mo mdos bkal :
spyi bo'i gtsug tu chung mdos bkal :
sog pa'i steng du lha mdos bkal :
'brong bu dar ma mdos kyi khal :
ru khyer g.yas par pho mdos bkal :
ru khyer g.yon par mo mdos bkal :
spyi bo'i gtsug na chung mdos bkal :
ltag par bdud kyi khram mdos bkal :
mdzo pho ru ring mdos kyi khal :
sog pa g.yas par pho mdos bkal :
sog pa g.yon par mo mdos bkal :
rgyab tu gling bzhi spyi mdos bkal :
ma he sngon po mdos kyi khal :
rwa rtse g.yas la pho mdos bkal :
rwa rtse g.yon la mo mdos bkal :
sog pa'i dkyil du chung mdos bkal :
gyi ling rta pho mdos kyi khal :
dpung pa g.yas la pho mdos bkal :
dpung pa g.yon la mo mdos bkal :
sog pa'i dkyil du chung mdos bkal :
g.yag po shel can mdos kyi khal :
dpung pa g.yas la pho mdos bkal :
dpung pa g.yon la mo mdos bkal :
rgyab la srid pa'i mdos chen bkal :
'phongs la mi nor glud mdos bkal :
lag pa gnyis kyis snga lam phyes :
rkang pa gnyis kyis phyi lam chod :
dpral bas gling bzhi'i go rim phyes :
spyan gyis stong khams 'jig rten gzigs :
zhal gyis gdon la shags thobs shig :
chad pa gdon ngan las ltar choms :
mjug mas thil rang phyags mas thobs :
mdos 'di gnas su phyin par mdzod :
de nas brgyad pa khram kha sgyur ba ni 'di skad do :
kye :
nga ni srid pa'i sngags 'chang ste :
de ring srid pa'i mdos gtong na :
bdag dang rgyu sbyor yon bdag la :
gnod 'tshe bsam sbyor ngan pa yi :
rgyal po lo yi khram kha zlogs :
blon po zla ba'i mdun khram zlog :
bdud sde zhag gi dmag tshogs zlog :
dus tshod mtshon gyi dmod dug zlog :
'byung ba lnga yi 'khrug 'dre zlog :
sme ba dgu yi 'dun babs zlog :
spar kha brgyad kyi dmod kha zlog :
drug cu lo yi kag babs zlog :
lha yi khram kha babs pa sgyur :
klu yi dug nad langs pa zlog :
rgyal pos smyo 'bog btang ba zlog :
bdud kyis zhags pa g.yug pa zlog :
btsan gyis mda' kha 'phen pa zlog :
gza' yis king kang 'gyed pa zlog :
gnod sbyin nad rkyal rbad pa zlog :
ma mos khrag nad btang ba zlog :
'byung pos cho 'phrul 'gyed pa zlog :
gshin rje'i khram kha babs pa zlog :
the'u rang tshe la rku ba zlog :
dri zas rims nad rbad pa zlog :
grul bum srog la 'jab pa zlog :
dmu yis than ngan 'bebs pa zlog :
yas kyi bdud kha g.yos pa zlog :
mas kyi sri 'dre langs pa zlog :
skyes pa'i srog la 'jab pa zlog :
bud med srid la rku ba zlog :
byis pa'i bdud du babs pa zlog :
mo ngan sog sdigs gto yis zlog :
ltas ngan bdud babs mdos kyis zlog :
gto yis mi zlog gang yang med :
mdos kyis mi sgyur gang yang med :
yas kyis mi khog gang yang med :
de ring zlog sgyur dus la bab :
khram kha sgyur la sho kha zlogs :
de nas dgu pa sgo dbye ba ni :
kye :
snang srid lha 'dre gnyan po rnams :
mdos dang yas gtong sgo dbye 'tshal :
shar gyi sgo ba de :
dung dang nyal po yin :
rwa bcu zangs se zang :
lho yi sgo ba de :
spra ni 'thing po yin :
spra skad tse re re :
nub kyi sgo ba de :
g.yu 'brug sngon mo yin :
glog dmar khyugs se khyug :
byang gi sgo ba de :
smra mkhan ne tsho yin :
smra mkhas sa la la :
shar lho'i sgo ba de :
gser sbrul ser po yin :
dung mtshams rugs se rug :
lho nub sgo ba de :
khu byug sngon mo yin :
gsung skad lhangs se lhang :
nub byang sgo ba de :
rgya stag khra bo yin :
ri mo ya la la :
byang shar sgo ba de :
gzig mo dar ma yin :
thig le shigs se shig :
shar phyogs dung sgo dkar po phyes :
lho phyogs gser sgo ser po phyes :
nub phyogs zangs sgo dmar po phyes :
byang phyogs g.yu sgo sngon po phyes :
byang shar lcags sgo nag po phyes :
gto sgo mdos sgo phye re ran :
yas sgo bdud sgo da phye 'tshal :
sgo ba rnams kyis sgo phye 'tshal :
'phrang pa rnams kyis 'phrang sol cig :
sgo ba rnams kyi g.yas phyogs na :
dung gi rta pho tse re re :
sgo ba rnams kyi g.yon phyogs su :
dung gi sman phran zu lu lu :
yas gshegs de ni da re ran :
glud 'gro de ni da re ran :
mdos kyi sgo dbye da gshegs 'tshal :
de nas bcu pa yul btsal ba ni :
kye :
nyi ma shar phyogs pha ki na :
shel gyi sku mkhar ldems se ldem :
dar gyi 'phan gdugs pu ru ru :
rin chen rgyan cha si li li :
rgyal po'i bka' che de na che :
btsun mo chas bzang de na bzang :
rgyal po'i mdzes sdug de na btsun :
'khor dang longs spyod de na mang :
sngags 'chang bdag gi mnga' ris te :
srid pa'i mdos kyi lam yin pas :
snang srid pho brang de na thobs :
kye :
nyi ma lho phyogs pha ki na :
mthing gi sku mkhar ldems se ldem :
dar gyi 'phan gdugs pu ru ru :
rin chen rgyan cha khro lo lo :
rgyal po'i bka' che de na che :
btsun mo'i chas bzang de na bzang :
rgyal po'i mdzes sdug de na btsun :
'khor dang bu rta de na rags :
gto mkhan bdag gi mnga' ris te :
srid pa'i mdos kyi yul yin pas :
yas glud bsags pa'i pho brang mdzod :
kye :
nyi ma nub phyogs pha ki na :
zangs mkhar dmar po ldems se ldem :
rgyal mtshan ba dan lhubs se lhub :
mu tig pad phreng na ra ra :
rgyal po'i bka' che de na che :
btsun mo'i chas bzang de na bzang :
rgyal po'i mdzes sdug de na btsun :
mnga' ris longs spyod de na che :
sngags 'chang bdag gi dkor cha de :
de ring snang srid bgegs la phog :
yas glud bsags pa'i sku mkhar mdzod :
kye :
nyi ma byang phyogs pha ki na :
g.yu yi sku mkhar ldems se ldem :
pa dra gad rgyangs shigs se shig :
rgyal po'i bka' che de na che :
btsun mo'i chas bzang de na bzang :
rgyal po'i mdzes sdug de na btsun :
dkor nor mnga' ris de na mang :
'dod yon ltad mo de na che :
gto mkhan bdag gi mnga' ris te :
de ring srid pa'i mdos la phog :
yas glud bsags pa'i pho brang mdzod :
de na gshegs pa'i rta rgyug mdzod :
de na dgyes pa'i glu gar mdzod :
yas glud gnas su thengs par mdzod :
de nas bcu gcig pa lam bstan pa ni :
kye :
de ring mdos kyi lam bstan 'tshal :
snang srid yas kyi bdag po rnams :
mdos lam dgung sngon dbyings na bstan :
dgu tshigs skya mo mdos kyi lam :
lam der zhugs la da gshegs 'tshal :
mdos lam chu bo'i gzhung du bstan :
gtsang chab gzhung ring mdos kyi lam :
lam der zhugs la da gshegs 'tshal :
mdos lam gangs ri'i rtse la bstan :
gangs bud thad gtong mdos kyi lam :
lam der zhugs la da gshegs 'tshal :
mdos lam stong lam gzhung la bstan :
stong lam skya mo mdos kyi lam :
lam der zhugs la da gshegs 'tshal :
mdos lam rgya lam srang la bstan :
sba zam ldem pa mdos kyi lam :
lam der zhugs la da gshegs 'tshal :
mdos lam lcags zam ldem la bstan :
lcags zam ldem pa mdos kyi lam :
lam der zhugs la da gshegs 'tshal :
mdos lam nyin ri dkar la bstan :
stong lam skya mo mdos kyi lam :
lam der zhugs la da gshegs 'tshal :
mdos lam srib ri nag la bstan :
nag lam mun pa mdos kyi lam :
lam der zhugs la da gshegs 'tshal :
mdos lam ri gsum rtse la bstan :
brag ri sul mo mdos kyi lam :
lam der zhugs la da gshegs 'tshal :
mdos lam lung gsum mdo ru bstan :
chu mig gzhung ring mdos kyi lam :
lam der zhugs la da gshegs 'tshal :
mdos lam chos kyi dbyings su bstan :
ye shes rol pa mdos kyi lam :
gnyis med dag pa'i lam du song :
ma bcos rang grol gnas gyur cig :
bcol pa'i phrin las grub par mdzod :
de nas bcu gnyis pa zhig sa bstan pa ni :
kye :
snang srid 'khor dang bcas pa rnams :
sngags 'chang smras la snyan gson dang :
stong gsum sems can mi rtag la :
rigs drug sems can lus sems 'bral :
de bas mdos kyang mi rtag rgyu :
mi rtag lho sprin zil pa 'dra :
gson dang snang srid mdos kyi tshogs :
kye :
nyi ma shar phyogs pha ki na :
dpag bsam shing gi sdong po la :
lo ma me tog 'bras bu ldan :
skyi ser rlung gis dum bur btang :
de yang mi rtag 'jig pa'i chos :
de bas mdos kyang mi rtag ste :
mi rtag lho sprin zil pa 'dra :
gang du zhig kyang ru ma nga :
gang du grug kyang phrag ma dog :
kye :
nyi ma lho phyogs pha ki na :
bskal pa dus kyi me dpung la :
ye shes lnga yi 'od zer 'phro :
chu rlabs zil pa che nas gsod :
de yang mi rtag 'jig pa'i chos :
de bas mdos kyang mi rtag ste :
mi rtag lho sprin zil pa 'dra :
gang du zhig kyang ru ma nga :
gang du grug kyang phrag ma dog :
kye :
nyi ma nub phyogs pha ki na :
khro zhun ldan pa'i pha waM la :
sra brtan dkar gsal 'od dang ldan :
'bar ba me yis chu ru bskol :
de yang mi rtag 'jig pa'i chos :
de bas mdos kyang mi rtag ste :
mi rtag lho sprin zil pa 'dra :
gang du zhig kyang ru ma nga :
gang du grug kyang phrag ma dog :
kye :
nyi ma byang phyogs pha ki na :
rgya mtsho chen po yan lag brgyad :
rba rlabs lbu ba 'dzum dang ldan :
ye shes nyi mas skam pa ni :
de yang mi rtag 'jig pa'i chos :
de bas mdos kyang mi rtag ste :
mi rtag lho sprin zil pa 'dra :
gang du zhig kyang ru ma nga :
gang du grug kyang phrag ma dog :
kye :
nyi ma dbus phyogs pha ki na :
gser gyi ri rab lhun po la :
ri bdun rol pa'i mtsho yis bskor :
'byung ba 'khrugs pas 'jig cing stongs :
de yang mi rtag 'jig pa'i chos :
de bas mdos kyang mi rtag ste :
mi rtag lho sprin zil pa 'dra :
gang du zhig kyang ru ma nga :
gang du grug kyang phrag ma dog :
khyi sprang long ba'i lto yang rung :
mdze pho dme yug lto yang rung :
mgron dang byis pa'i lto yang rung :
zhig cing grug pa'i mdos yin pas :
ru ma nga la phrag ma dog :
yas glud dpung dang bcas te gshegs :
de nas bcu gsum pa grub gnas bstan pa ni :
kye :
gson dang snang srid lha 'dre rnams :
dgongs dang mdos dang yas kyi bdag :
kye :
nyi ma shar phyogs pha ki na :
shel gur dkar po'i nang :
khams gsum bdag po bzhugs :
rgyal blon 'bangs dang bcas :
skyes pas gzhu bdung zhing :
mda' sgra sha ra ra :
bud med bal 'khal ma :
zhud sgra sga ra ra :
mo btsun glu len ma :
gsung snyan kyu ru ru :
byis pa rtse rgyug pa :
rgyug dang brings se bring :
mdos la 'bod tang tang :
yas la g.yab ling ling :
de na grub pa'i gnas :
bzhugs pa'i gnas su bzang :
kye :
nyi ma lho phyogs na :
gser gur ser po na :
srin po 'dul mdzad bzhugs :
rgyal blon 'bangs dang bcas :
skyes pas mda' 'phen pa :
mda' sgra sa la la :
bud med bal 'khal ba :
zhud sgra sga ra ra :
sman phran glu len pa :
gsung snyan kyu ru ru :
byis pa rtse zhing rgyug :
'dur 'gros lhangs se lhang :
mdos la 'bod tang tang :
yas la g.yab ling ling :
de na grub pa'i gnas :
bzhugs pa'i gnas su bzang :
kye :
nyi ma nub phyogs na :
mchong gur smug po'i nang :
rdo rje mchu yon bzhugs :
rgyal blon 'bangs dang bcas :
skyes pa mda' 'phen pa :
mda' sgra sa la la :
bud med bal 'khal ma :
zhud sgra sga ra ra :
sman shar thod can gyis :
glu len kyu ru ru :
byis pa chung can gyis :
rtse rgyug prings se pring :
mdos la 'bod tang tang :
yas la g.yab ling ling :
de na grub pa'i gnas :
bzhugs pa'i gnas su bzang :
kye :
nyi ma byang phyogs na :
g.yu gur sngon po'i nang :
byi nA ya ka bzhugs :
rgyal blon 'bangs dang bcas :
skyes pas mda' 'phen pa :
mda' sgra sa la la :
bud med bal 'khal ba :
zhud sgra sga ra ra :
sman btsun glu len po :
gsung snyan kyu ru ru :
byis pa rtse zhing rgyug :
'dur 'gros lhangs se lhang :
mdos la 'bod tong tong :
yas la g.yab ling ling :
de na grub pa'i gnas :
bzhugs pa'i gnas su bzang :
ya bdud de ru skyod :
ma bdud de ru phyogs :
btsan tra de ru thongs :
sman phran de ru thobs :
zhabs bro de ru rdungs :
phyag rdo de ru phongs :
ku re de ru mdzod :
kyal kha de ru rtsod :
de nas bcu bzhi pa skos 'debs pa ni :
kye :
de ring srid pa'i mdos gtong na :
mi dang snang srid mdos mtshams chod :
'dzam gling skos kyi bdag po ste :
skos rje gnyan po skos la byon :
chags shing thogs la skyems la byon :
de ring mdos la skos 'debs 'tshal :
mdos 'di nyi ma shar du rdzong :
dri za 'bum 'bum yul bsgo bas :
rgyal po chen po yul 'khor srung :
mdos kyi rgyab tu skos thobs la :
khro rgyal rdo rje 'dzin gyis sa mtshams chod :
mdos 'di nyi ma lho ru rdzong :
grul bum dpung dang yul bsgo bas :
rgyal po chen po 'phags skyes po :
mdos kyi rgyab tu skos thobs la :
gshin rje'i rgyal pos sa mtshams chod :
mdos 'di nyi ma nub tu rdzong :
klu dbang dpung dang yul bsgo bas :
rgyal po chen po spyan mi bzang :
mdos kyi rgyab tu skos thobs la :
rta mgrin rgyal pos sa mtshams chod :
mdos 'di nyi ma byang du rdzong :
gnod sbyin dpung dang yul bsgo bas :
rgyal po chen po rnam thos sras :
mdos kyi rgyab tu skos thobs la :
bdud rtsi 'khyil bas sa mtshams chod :
mdos 'di shar lho mtshams su rdzong :
me lha dpung dang yul bsgo bas :
rgyal po chen po dung khrab can :
srid pa'i skos thobs sa mtshams chod :
mdos 'di lho nub mtshams su rdzong :
srin po dpung dang yul bsgo bas :
rgyal po chen po gser cha can :
srid pa'i skos thobs mtshams chod cig :
mdos 'di nub byang mtshams su rdzong :
rlung lha dpung dang yul bsgo bas :
rgyal po chen po zangs gzugs can :
srid pa'i skos thobs sa mtshams chod :
mdos 'di byang shar mtshams su rdzong :
dbang ldan dpung dang yul bsgo bas :
rgyal po chen po g.yu shubs can :
srid pa'i skos thobs sa mtshams chod :
srid pa'i mdos chen 'di brdzangs pas :
phyin chad 'di ru ma gnod cig :
de nas bco lnga pa glud bsngo ba ni :
kye :
bdag dang rgyu sbyor yon bdag gis :
sems kyi glud 'di mkha' la 'jal :
nam mkhar gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
bzung pa thongs la bcings pa khrol :
dbugs kyi glud 'di rlung la 'jal :
rlung la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi dang glud gnyis da brje 'tshal :
khrag gi glud 'di chu la 'jal :
chu la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi bla bzung pa da thongs shig :
sha yi glud 'di sa la 'jal :
sa la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi bla gnyan po tshur la thongs :
drod kyi glud 'di me la 'jal :
me la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi dang glud gnyis da brje 'tshal :
rus pa'i glud 'di rdo la 'jal :
rdo la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi bla gnyan po da thongs shig :
phung po'i glud 'di ri la 'jal :
ri la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi bla gnyan po da thongs shig :
lpags pa'i glud 'di thang la 'jal :
thang la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi dang glud gnyis da brje 'tshal :
skra yi glud 'di shing la 'jal :
nags tshal gnas pa'i lha 'dre rnams :
byin gyis brlabs pa'i glud mdos bzhes :
tshe srog nyams pa glud kyis bslu :
mi bla gnyan po da thongs shig :
ba spu'i glud 'di rtsa la 'jal :
rtsa la gnas pa'i lha 'dre rnams :
byin gyis brlabs pa'i glud bzhes la :
tshe srog nyams pa glud kyis bslu :
mi dang glud gnyis da brje 'tshal :
bsgos pa'i bka' bden bden tshig bdar :
bka' la nyon cig lha 'dre rnams :
byin gyis brlabs pa'i glud bzhes la :
bzung pa thongs la bcings pa khrol :
bsdams pa klod la mnan pa khyogs :
phyin chad 'khor 'dir gnod pa ma byed cig :
de nas bcu drug pa mdos bskyal :
rol mo rnams drag tu ldir :
chos rgyal khri srong gi sprul pa nyang gi nyi ma 'od zer gyis bsam yas byang chub gling nas bton pa'o ///
/
