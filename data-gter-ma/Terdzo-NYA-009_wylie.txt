@#:
:ma hA gu ru mtsho skyes rdo rje sku gsum rigs 'dus las :
lo rgyus sgrub pa dang bcas pa bzhugs so :
\u0f88

gu ru pad+ma brag dmar g.ya' ma lung nas spyan drangs te dpal bsam yas kyi steng khang du gdan phebs pa'i dgong mo gcig rje rgyal pos tshogs kyi 'khor lo rgya cher bskor ba'i dus der mchong dmar gyi zhal bu 'bru chang gis bkang ba skyems su drangs :
srub med kyi gos ber sku la gsol :
za 'og sngo khra'i gab rtse dgu brtsegs zhabs 'og tu bting :
rin po che'i maN+Dal phra tshoms su bkod pa phyag tu phul nas phyag dbu thod bud bud btsal te gsol pa :
e ma gu ru bka' drin can :
mtha' 'khob rgyal po bdag 'dra ba :
grogs dang blon po'i kha phyir tsam :
dam chos dngos grub spyad dbang med :
dge ba'i las la 'bad du med :
sngar yang rten 'brel gnad 'ga' 'chugs :
khyad par gu ru'i spyan sngar mchis :
tshe chu'i dngos grub zhu 'dod kyang :
lam nas log pas phyi bshol btab :
rmongs shing 'gyod pas thabs ma mchis :
dus gsum sangs rgyas sprul pa khyed :
bdag la skyabs mgon gzhan med pas :
thugs rje'i mnga' bdag chen po yis :
gu ru khyed kyi sku gsung thugs :
'chi med lha yi ngo bo ru :
sgrub pa zab mo bstan du gsol :
zhes gsol bas :
ma hA gu rus dgyes pa'i 'dzum zhal bstan :
rje 'bangs grogs gsum dad pa chen pos nyon :
o rgyan bdag nyid bod yul 'dir 'ongs pa :
sngon gyi smon lam chen po'i tha tshig yin :
khyad par khri srong lde'u btsan snying gi bu :
ngal bar ma mdzad gus pa chen pos nyon :
zhes gsungs te gu ru'i phyag tu jo mo mtsho rgyal gyis phra men bum pa rtsi bcud kyis gang ba de nyid phul ba thugs kar bzung ste /
g.yas pa'i phyag gis rang byung gi rdo rje rtse lnga pa de bsnams nas 'gugs 'dren gyi phyag rgya lan gsum du bstan pa'i mod la :
gu ru'i dbu thog 'dom gang gi nam mkha' la 'ja' 'od kyi klong du sku gsum tshe'i lha tshogs gsal la 'tsher ba bkra lam lam pa dang :
tshe chu ngang lhud lhud du khol :
bsam yas lung pa dri bzang gis khyab :
dbu rtse rigs gsum gyi rtse la 'ja' tshon gyi gur dang me tog gi char babs :
g.ya' ma lung dang mchims phu'i rtse rnams 'ja' tshon dar thag lta bus sbrel ba rnams kun gyis mthong :
de'i tshe rje 'bangs rnam gsum lha dgu dbyer med du ngo sprad :
'chi med tshe'i don dbang zab mos rgyud tshims par mdzad de nyams len du gdams pa :
cam he :
dben pa'i gnas su dad ldan skyes bu yis :
sngon 'gro tshogs bsags dge ba rgya cher 'bad :
khyad par tshe srog bskyab dang mang du bslu :
dngos gzhi bde ba'i gdan la rab 'khod nas :
skyabs su 'gro dang byang chub sems mchog bsgom :
skyabs yul 'od zhu bdag la gnyis med bstim :
ma bcos so ma'i ngang du dar gcig bzhag :
de nas ngag tu hrIHzhes brjod pa yis :
skad cig nyid la rang rig yi ge hrI:
dkar dmar mdangs ldan 'od zer rab 'phro ba :
'og phyogs mtsho gling pad+ma'i sdong po'i steng :
thabs shes zung 'jug nyi zla'i gdan dbus su :
hrIHyig yongs gyur bdag nyid ma hA gu ru :
mtsho skyes rdo rje zhal gcig phyag gnyis pa :
g.yas pa gser gyi rdo rje rtse lnga dang :
'chi med tshe yi bcud gang tshe bum g.yon :
zhabs gnyis 'gyur med rdo rje'i skyil krung bzhugs :
de yi pang du gnyis med gsang ba'i yum :
tshe yi lha mo DA ki tsaN+Da lI:
dkar mo zhal gcig phyag gnyis 'dzum mdangs can :
tshe mda' bum pa 'dzin pas yab la 'khyud :
gnyis ka rin chen rus rgyan dar zab dang :
me tog sna tshogs phreng bas mdzes par brgyan :
chos sku snang ba mtha' yas rigs bdag can :
lnga ldan 'od phung klong na bzhugs pa'i 'khor :
rig 'dzin dpa' bo mkha' 'gro chos skyong tshogs :
sprin ltar 'thibs shing glog ltar khyugs se khyug :
hU~M phaT sgra sgrog bshug glu kyu ru ru :
gar bsgyur bro brdung 'dzab bsnyen di ri ri :
dri zhim spos kyi dud pa thu lu lu :
mi rkang gling bu'i sgra skad lhangs se lhang :
kun kyang dar gyi cod pan pu ru ru :
yab kyi gnas lngar oM AHhU~M hrIHswA:
lte bar rtsa 'dab ra tsa hri yas bskor :
yum gyi gnas lngar oM AHhrIHma ha :
lte bar g.yung drung 'khyil ba g.yon 'khor steng :
ha ri ni sas bskor ba gsal bar bsgom :
de yi ngang las pad+ma bdag nyid la :
mos gus gdung ba drag po rtse gcig dang :
dbyer med thugs srog 'od zer tshogs 'phros pas :
o rgyan yul dbus zangs mdog dpal ri'i rtser :
pad+ma 'od kyi gzhal yas khang chen nas :
rang 'dra'i lha tshogs spyan drangs bdag la bstim :
hU~M hrI:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
oM AHhU~M badzra gu ru DA ki tsaN+Da lI sa ma ya hU~M hrIHdzaHdzaHhU~M baM ho :
nyams dga' bag dro shes pa ngar ldan 'byung :
lo zla zhag dus nar mar bsgrub kyang rung :
sgrub pa byin rlabs rtags dang nges par sbyar :
de ltar 'bad pas tshe yi dngos grub thob :
mthar thug bde ba chen po'i zhing du bgrod :
!
:ma hA gu ru mtsho skyes rdo rje las :
sku gsum rigs 'dus kyi gsang ba tshe'i phrin las bzhugs so :
@#:
sku gsum lha la phyag 'tshal lo :
gtsang ma'i gnas su sgrub pa'i rdzas kun bsham :
bgegs bskrad tshe yi phrin las 'di nyid bya :
hrI:
bdag nyid khro bo'i rgyal po dbang gi lha :
nyi zla pad+ma 'chi bdag bsgyel pa'i steng :
hrIHzhes brjod pas skad cig dran rdzogs su :
rta mchog rol pa pad+ma khros pa'i sku :
dmar nag zhal gcig phyag gnyis brkyang bskum bzhugs :
phyag g.yas rang rtags pad+ma'i sdong po dang :
bdud rtsis gang ba'i thod pa g.yon na 'dzin :
dbu gtsug rta mgo ljang zhur rta skad 'tsher :
dur khrod chas brgyan me phung dbus na 'gyings :
sku las me 'bar bgegs rnams sreg par byed :
hrI:
gnyis 'dzin snang ba'i log 'dren 'byung po'i tshogs :
'di ru ma gnas rang rang so sor dengs :
gang dag mi 'gro khro tshogs 'bar ba yis :
brlag 'gyur gsang ba chos sku'i ye mtshams bcad :
hrIHphaT:
'chi med rig 'dzin dkyil 'khor sgrub pa'i rdzas :
phyi nang gsang ba'i rang byung mchod pa rnams :
ma dag log 'khrul nyes pa'i tshogs rnams kun :
ye shes 'bru gsum sbyang zhing byin brlab bo :
raM yaM khaM:
oM AHhU~M:
oM AHhU~M hrI:
bde chen pad+ma bkod pa'i zhing khams nas :
chos sku snang ba mtha' yas tshe yi bdag :
mi mngon dbyings nas gnas 'dir spyan 'dren na :
gsang ba'i dkyil 'khor 'di la byin chen phob :
lnga ldan longs spyod rdzogs sku'i zhing khams nas :
spyan ras gzigs dbang 'gro mgon thugs rje'i gter :
mi mngon dbyings nas\u0f8e
gsang ba'i dkyil 'khor\u0f8e
sin+d+hu rgya mtshor rol pa'i mtsho gling nas :
'gro 'dul pad+ma 'byung gnas sprul pa'i sku :
mi mngon dbyings nas\u0f8e
gsang ba'i dkyil 'khor\u0f8e
rang lus rgyal ba'i dkyil 'khor chen po nas :
sku gsum yongs rdzogs mtsho skyes rdo rje'i lha :
mi mngon dbyings nas\u0f8e
gsang ba'i dkyil 'khor\u0f8e
byin chen byin phob sku gsum bla ma'i tshogs :
dbang chen dbang skur rtsa ba gsum gyi lha :
mi mngon dbyings nas\u0f8e
gsang ba'i dkyil 'khor 'di la byin chen phob :
oM AHhU~M hrIHgu ru de wa DA ki nI sid+d+hi sa ma ya dzaHhU~M baM ho :
hrI:
skye med rnam dag chos dbyings rol pa las :
snang ba ma 'gag thugs rje chen po'i sku :
sna tshogs sprul pa rang rig yi ge hrI:
snod bcud dag pa'i dkyil 'khor chen por rdzogs :
oM AHhU~M:
hrI:
sin+d+hu rgya mtsho dwangs shing gting zab dbus :
sna tshogs pad+ma'i sdong po skyes pa'i steng :
thabs shes nyi ma zla ba'i dkyil 'khor dbus :
ma hA gu ru mtsho skyes rdo rje ni :
dkar dmar mdangs ldan bcu drug lon pa'i tshul :
zhal gcig phyag gnyis zhabs gnyis skyil krung bzhugs :
spyi bor rta mgo ljang zhur rta skad 'tsher :
rigs kyi bdag po 'od kyi thig les mtshan :
g.yas pa sdigs mdzub rdo rje rtse lnga dang :
mnyam gzhag tshe bum 'dzin pas yum la 'khyud :
gnyis med sbyor yum lha mo tsaN+Da lI:
dkar dmar mdangs ldan yab kyi sku la 'khril :
g.yas g.yon phyag na tshe mda' bum pa 'dzin :
gnyis ka rin chen rus rgyan dar zab dang :
me tog sna tshogs phreng bas mdzes par brgyan :
lnga ldan 'od phung chen po'i klong na bzhugs :
yab kyi dung khang zla ba'i dkyil 'khor steng :
longs spyod rdzogs sku 'phags pa spyan ras gzigs :
dmar po phyag gnyis shel phreng pad+ma 'dzin :
snying rje ri dwags lpags pa'i stod g.yogs dang :
pa ti smug po'i sham g.yogs mdzes par brgyan :
tsit+ta'i gur nang nyi zla'i dkyil 'khor steng :
pad 'byung sprul sku dmar smug dbang gi mdog :
phyag gnyis rdo rje bdud rtsi ka pA la :
snyan zhu phyag rgya'i phu dung dar chos ber :
kha T+wAM rtse gsum dkur brten rin chen brgyan :
yab kyi gnas gsum yig 'bru gsum dang ldan :
yum gyi thugs kar nyi zla srog yig bskor :
mnyam sbyor bde chen rol pa lha yi sku :
rtsa khams dag pa dpa' bo mkha' 'gros bskor :
de ltar gsal bsgoms lha tshogs spyan drangs bstim :
hrI:
sngon tshe bde ba can gyi zhing khams nas :
'od zer lnga ldan rgya mtsho'i gling du 'phros :
chos sku'i dbang bskur 'chi med dngos grub brnyes :
ma hA gu ru mtsho skyes rdo rje'i sku :
'chi med tshe yi lha mo tsaN+Da lI:
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
bkra shis zla gam 'od kyi brag phug tu :
'chi med tshe yi rig 'dzin bsgrubs pa'i tshe :
b+han+d+ha kha sbyor longs sku'i rtsal dbang rdzogs :
pad+ma 'byung gnas 'gyur med rdo rje'i sku :
gnyis med sbyor ba'i yum chen man+dA ra :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
sprul sku'i zhing khams brag dmar g.ya' ma lung :
'chi med bdud rtsi'i snying po bsgrubs pa'i tshe :
tshe yi lha tshogs mkha' la char bzhin babs :
lha dang dbyer med pad+ma tshe dbang rtsal :
gsang ba'i yum chen ye shes mtsho rgyal ma :
'khor du dpa' bo mkha' 'gro'i tshogs dang bcas :
sku gsum tshe yi lha tshogs dbyings nas bzhengs :
'gro ba'i don du spyan 'dren gshegs su gsol :
oM AHhU~M hrIHgu ru de wa DA ki nI sa ma ya hrIM hrIM dza dza :
hrI:
sku gsum tshe yi lha tshogs rnams :
bdag dang dbyer med brtan par bzhugs :
oM AHhU~M hrI:
kA ya wA ka tsit+ta hU~M:
rang dang dbyer med sku gsum lha tshogs rnams :
gnyis su med par gus pas phyag 'tshal lo :
na mo pu ru sha ya ho :
hrI:
sku gsum 'chi med tshe yi lha tshogs la :
phyi nang gsang ba rgya chen mchod pa'i tshogs :
'chi med bdud rtsi sman dang sbyar ba'i zas :
nyon mongs 'khor ba bsgral pa'i rak+ta rnams :
lha dang gnyis su med par bdag mchod na :
thugs dam bskangs la dngos grub bstsal du gsol :
oM AHhU~M hrIHsarba pU dza khA raM kha hi :
kA ya wA ka tsit+ta sid+d+hi hU~M:
tshe yi byin dbab tshe bcud bsdu :
snying po thun bzung bsgrubs pa'i rtags :
mthong tshe dngos grub blang zhing bstim :
hrI:
sku gsum ngo bo mtsho skyes rdo rje'i sku :
sku ni mi 'gyur rdo rje tshe yi lha :
gsung dbyangs drug cus gsang sngags chos sgra sgrog :
thugs kyi dgongs pa chos dbyings brdal ba che :
yon tan re skong yid bzhin rin chen gter :
phrin las thogs med log 'dren bdud bzhi 'dul :
zhi ba thugs rje chen pos 'gro don mdzad :
pad+ma las 'khrungs pad+ma 'byung gnas sku :
bde skyed gsang ba'i lha mo tsaN+Da lI:
dpa' bo mkha' 'gro'i tshogs la phyag 'tshal bstod :
lha dang mnyam par sbyar te gsang sngags bzla :
skabs su bdag med lta ba'i don la blta :
dpa' bo mkha' 'gro tshogs kyi 'khor los mchod :
gsang ba tshe yi phrin las sa ma ya :
!
:ma hA gu ru mtsho skyes rdo rje sku gsum rigs 'dus las :
'chi med tshe'i don dbang zab mo bzhugs so :
@#:
sku gsum lha la phyag 'tshal lo :
las dang skal bar ldan pa'i slob bu dag la 'chi med tshe'i rig pa rtsal gyi don dbang zab mo skur bar byed pa la byin rlabs lung bstan dben pa'i gnas su :
ting 'dzin las su rung ba'i skyes bus sngon du 'gro ba'i rim pa gsang sngags spyi'i gzhung las byung ba ltar bya zhing :
khyad par gyi dam rdzas maN+Dal 'dab brgyad 'od lngas bskor ba'i dbus su rin po che'i bum pa mtshan nyid dang ldan pa rgyan gyis spras par rgyun 'bab kyi chu khye'u bu mo gtsang mas blangs la dgang :
nang du sgrub sman bzang po'i rgyun dang bum sman rtsi bcud ci 'byor pa btab :
de'i khar sman tsha grang gnyis dang dam rdzas rgyun bsre /
spos sna tshogs kha tshar du btab pa'i   grang rdzas gur gum /
li shi
/cu gang /
byang sems dkar po /
cong zhi /
ga pur rnams /
tsha rdzas dzA ti /
suk+mel /
ka ko la /
brag zhun /
pad+ma rak+ta /
se 'bru'o   tshe zan rdo rje rtse lnga pa'i dbyibs can rked pa man chad tshe phreng lu gu rgyud kyis bskor ba'i rtse mo nyi zlas mtshan pa :
g.yas su me long gsal ba la dam rdzas mtshal dang sbyar ba'i snying po yi ge bdun bris pa :
g.yon du dkar dmar gsang ba'i rdzas :
mdun du ka pA la bdud rtsis gang ba dang rdo rje rtse lnga pa :
rgyab tu tshe chang tshe mda' dar g.yu me long gis brgyan pa :
gzhan yang sman phud rak+ta phyi nang gsang ba'i mchod pa rnams legs par bshams nas gsang ba tshe'i phrin las ltar bsgrubs pa'i mtshan ma thob pas dus dang gza' skar bzang po la slob mar khrus bya rgyan gdags gral la 'khod de :
bgegs la gtor ma byin zhing phyir bskrad :
srung ba'i 'khor lo bsgom :
sa ma ya :
de nas maN+Dal dbul zhing gsol ba gdab :
kye ma gu ru thugs rje'i bdag nyid can :
bdag ni dus min 'chi ba'i 'jigs pa las :
bskyabs te 'chi med tshe yi rig 'dzin nyid :
dus 'dir myur du 'grub pa'i dbang bskur stsol :
de nas bla mas 'di ltar dri bar bya :
skal bar ldan nam rigs kyi bu khyod nyon :
snyigs ma lnga bdo log par spyod dus 'dir :
bar chad rkyen mang tshe srog mthar phyin dkon :
tshe yi dbang sbyin dam tshig bsrung nus sam :
khas blang srog ltar 'chang sems 'di skad zhu :
gu ru sku gsum lha tshogs dgongs su gsol :
bdag ni 'chi med tshe yi rig 'dzin nyid :
mngon thob 'dod pas khyed la skyabs gsol bas :
spyi sgos dam tshig ma lus bsrung bar bgyi :
nges pa brtan pos skyabs 'gro sems bskyed bya :
na mo :
chos sku snang ba mtha' yas tshe yi bdag :
longs sku thugs rje'i mnga' bdag spyan ras gzigs :
'gro 'dul pad+ma 'byung gnas sprul pa'i sku :
sku gsum gdod ma'i lha la skyabs su mchi :
bdag gis mkha' mnyam 'gro ba'i don slad du :
sku gsum gdod ma'i lha tshogs bsgrubs nas ni :
'gro kun 'chi ba'i 'jigs pa las bsgral te :
snying po bla med sa la 'god par bgyi :
zhes brjod slob dpon lha yi ting 'dzin gyis :
snying gar rdo rje sdigs mdzub gtad nas kyang :
rol mo'i sgra bsgrags stong nyid don gnad kyis :
gnyis 'dzin bgegs bskrad drag po'i hU~M sgra brjod :
lus sems khong klod 'gyu ba'i cha rlung mnyam :
oM zhes brjod pas stong pa nyid du sbyangs :
AHzhes brjod pas sems kyi rang bzhin bstan :
hU~M zhes brjod pas rang rig hU~M gyur bsgom :
de yi ngang la dar gcig mnyam par bzhag :
lha dbab rdzas kyi dud pa cher gtong zhing :
DA ru 'khrol zhing snyan pa'i brda dbyangs kyis :
steng 'og phyogs mtshams 'og min chen po'i gnas :
khyad par bde ba can dang po ta la :
ma tshogs mkha' 'gro 'du ba srin po'i yul :
zangs mdog dpal ri pad+ma'i gzhal yas nas :
sku gsum 'chi med tshe yi lha tshogs kyi :
'khor du dpa' bo mkha' 'gro dang bcas pa :
glog ltar myur ba'i tshul gyis byon nas kyang :
mdun gyi nam mkhar sprin bzhin 'thibs te bzhugs :
las dang thugs rje 'dzom pa'i smon lam gyis :
kun kyang 'od kyi phung por ltem gyis zhu :
sku gsung thugs kyi yi ger yongs su gyur :
phyogs bcu'i zhing khams rdul snyed rab 'byams kyi :
rgyal ba kun gyi gsang gsum las byung ba'i :
'od zer ba thag 'dzings pa bzhin du 'dus :
srid gsum tshe bkrag 'byung ba'i ro bcud kyang :
'od lnga'i zer du 'phro zhing thim pa las :
slar yang hrIHyig dkar la dmar ba'i mdangs :
'od dang 'od zer kun nas 'phro ba nyid :
skar mda' ltung ba bzhin du hU~M la bstim :
kye :
chos kyi dbyings nas 'chi med tshe yi lha :
longs spyod rdzogs sku 'phags pa spyan ras gzigs :
thugs rje'i sprul pa pad+ma 'byung gnas sku :
dbyer med rgyal ba kun 'dus 'gro ba'i mgon :
thugs rjes gzigs la gnas 'dir gshegs su gsol :
dkyil 'khor sgrub pa'i rdzas la byin phob la :
'dir tshogs skal ldan rnams la byin gyis rlobs :
'chi med tshe yi dngos grub bstsal du gsol :
oM AHhU~M hrIHsa ma ya dza dza :
zhes brjod rdo rje hrIHsa mtshan gnas gsum gtug :
de nas hrIHzhes brjod pas skad cig gis :
sin+d+hu rgya mtsho dwangs pa'i dbus nyid du :
sna tshogs pad+ma'i sdong po rgyas pa'i steng :
thabs shes nyi zla'i gdan la rtsa ba'i lha :
mtsho skyes rdo rje zhal gcig phyag gnyis pa :
dkar dmar mdangs ldan ral pa'i thor tshugs kyi :
rtse mor rin chen dar dmar thod du bcings :
g.yas pas sdigs mdzub rdo rje rtse lnga dang :
mnyam gzhag tshe bum 'dzin pa yum la 'khyud :
zhabs gnyis rdo rje'i skyil mo krung du bzhugs :
de dang gnyis med sbyor ba'i yum chen mo :
tshe yi lha mo DA ki tsaN+Da lI:
dkar dmar mdangs ldan zhi zhing 'dzum pa'i zhal :
tshe mda' bum pa 'dzin pa yab la 'khril :
rin chen rus rgyan dar gyi stod g.yogs dang :
me tog sna tshogs phreng bas mdzes par brgyan :
mnyam sbyor bde chen rol pa lha yi sku :
rtsa khams dag pa dpa' bo mkha' 'gro'i 'khor :
dwangs ma lnga ldan 'od kyi klong na bzhugs :
yab kyi dung khang zla ba'i dkyil 'khor steng :
longs spyod rdzogs sku 'phags pa spyan ras gzigs :
dmar po zhal gcig phyag gnyis zhi ba'i sku :
phyag g.yas mchog sbyin shel gyi phreng ba dang :
pad dkar yu ba bcas pa g.yon na 'dzin :
ri dwags kr-iSh+Na'i pags pa'i stod g.yogs can :
pa ti dmar po'i smad g.yogs rin chen brgyan :
thugs kar oM yig dkar po 'od zer 'phro :
ljags steng AHyig dmar po'i mtha' skor du :
dbyangs gsal sngags kyi phreng ba sbrul ltar 'khyil :
tsit+ta'i bum nang nyi zla'i dkyil 'khor steng :
pad 'byung sprul sku dmar smug dbang gi mdog :
phyag gnyis rdo rje bdud rtsi ka pA la :
snyan zhu phyag rgya phu dung dar chos ber :
kha T+wAM rtse gsum mchan khung g.yon na brten :
ye shes sems dpa'i thugs kyi gsang mdzod du :
thugs srog hU~M yig mthing gas mtshan par bsgom :
yum gyi thugs kar nyi zla'i ga'u'i nang :
dbus su hrIHma ra tsa hrI ya dang :
ha ri ni sa srog yig zhal sbyor bskor :
de ltar gsal bsgom spyi gtsug rat+na'i 'od :
nyi zer ltar 'phros rang 'dra'i lha tshogs rnams :
gong ltar spyan drangs sib sib thim par bsam :
de nas tshe yi bum pa gnas lngar gtug :
oM:
rin chen bum pa zlum po gzhal yas khang :
sku gsum lha tshogs 'chi med bdud rtsi'i rgyun :
nyon mongs gnyis 'dzin dri ma kun dag nas :
'chi med ye shes tshe yi dbang thob shog :
oM AHhU~M hrIHgu ru d+he wa d+hA ki nI sa ma ya kA ya wA ka tsit+ta ka lA sha a b+hi Shiny+tsa oM AHhU~M hrI:
'chi med bdud rtsis lus gang tshe'i bar chad :
bsrung phyir hrIHzhes brjod cing bum chu bran :
spyi gtsug rin chen 'bar ba gnas gyur nas :
khro rgyal rta mgrin khros pa dbang gi lha :
dbu gtsug rta mgo ljang zhur rta skad 'tsher :
g.yas pas rang rtags pad+ma'i sdong po la :
bdud rtsis gang ba'i thod pa g.yon na bsnams :
dur khrod chas rdzogs brkyang bskum tshul du bzhugs :
sku las me 'bar bar gcod bgegs tshogs bsregs :
bkra shis me tog char 'beb rol mo bsgrag :
hrI:
rgyal ba kun gyi chos sku 'od dpag med :
spyan ras gzigs dbang khro rgyal tshe yi lha :
me phung 'bar bas bar chad tshogs rnams 'dul :
dbang chen rta skad bzhad la phyag 'tshal bstod :
sku nyid bdud rtsi'i rgyun du bab pa las :
rtsa khams kun khyab nang gi bar chad bsrung :
phyi rol sgo dgu ba spu'i bu ga nas :
khro rgyal bdud rtsi 'khyil pa'i ngo bo ni :
sna tshogs rdo rje bzhu blugs nyid du gyur :
pad+ma rta zhal mtshan pas dbang yang bskur :
hrI:
rgyal bas dbang bskur rigs kyi cod pan du :
brtson 'grus myur mgyogs rta zhal rngam sgra sgrog :
rta gdong zhal gyi phyag rgyas dbang bskur bas :
bgegs 'dul khro rgyal dbang mchog thob gyur cig :
hrIHha ya grI wa pad+ma ud+b+ha ba a b+hi Shiny+tsa mAM:
zhes brjod rta zhal steng du rigs kyi bdag :
'od dpag med pa 'od kyi thig ler bsgom :
de nas dung khang lha yi thugs srog las :
'od 'phros khyad par ri bo ta la'i rtse :
pho brang shel gyi yang phug gzhal yas nas :
spyan drangs bum pa'i dbang bskur bum chu blud :
ljags steng AHlas 'od 'phros sngags phreng rnams :
bdud rtsir zhu nas lha tshogs thams cad kyi :
rtsa 'khor kun khyab bum chen rlung gnad brtan :
me long mgrin par gtad cing 'di skad brjod :
hrI:
yig bdun 'di las 'phags pa'i sku byon nas :
longs spyod rdzogs sku 'gro mgon spyan ras gzigs :
rigs drug 'dren mdzad thugs rje'i bdag nyid can :
lha dang dbyer med mchog gi dbang stsol cig :
oM ma Ni pad+me hU~M hrI:
a b+hi Shiny+tsa A:
de nas yum gyi thugs nang hrIHma las :
'od 'phros gong bzhin spyan drangs bum dbang bskur :
thabs shes nyi zla'i gwa 'u g.yon g.yas 'khor :
rigs bzhi yab yum srog yig rang sgra sgrog :
lha tshogs thams cad bde ba'i rang bzhin rgyas :
yab yum gnyis med sbyor ba'i ngo bo lta :
bdud rtsi byin zhing lag g.yon gtad byas la :
hrI:
rgyal ba kun gyi yum chen DA ki ma :
'chi med tshe yi lha mo tsaN+Da lI:
gnyis med bde chen thod pa bcud kyis gtams :
dbang bskur shes rab yum 'di khyod la sbyin :
hrIHpra dz+nyA mu dra a b+hi Shiny+tsa hU~M:
yab kyi   tsit+ta lha yi thugs ka'i srog yig las :
'od 'phros spyan drangs bstim zhing bum dbang bskur :
rdo rje thod pa snying gar gtad byas nas :
hrI:
'das dang ma byon da lta dus gsum gyi :
rgyal sras sprul sku pad+ma 'byung gnas nyid :
brda' thabs 'gro ba'i don mdzad phyag mtshan 'dis :
dbang bskur lha dang gnyis med 'grub gyur cig :
oM AHhU~M hrIHgu ru pad+ma a b+hi Shiny+tsa hrI:
zhes brjod bdud rtsi khar skyil rdo rje bstan :
kye ho skal ldan rigs kyi bu khyod nyon :
yang dag snying po'i don de khyod la bstan :
snang ba ma 'gag sku gsum lha tshogs rnams :
sna tshogs snang ba pad 'byung rol pa'i rtsal :
gdod nas dag pa pad+ma 'byung gnas sku :
ma 'gag snang ba sku yi don la ltos :
phaT ces sgra skad drag po ngag tu brjod :
brjod par ma nus de yi don la ltos :
brjod med sngags kyi sgra don rig par gyis :
ye nas gsal rig snying po'i don la ltos :
ma mthong snying po don gyi ngo bo mthong :
'di don rtogs grol dus gcig 'byung ba'i gnad :
'khor 'das ma lus kun gyi dwangs ma'i srog :
sems can sangs rgyas sa la mnyam par sbyor :
rnam gsum 'chi med don gyi ngo bo 'grub :
gnyis 'dzin 'chi bdag 'jigs pa'i 'phrang las grol :
don 'di rgyun du skyongs shig snying gi bu :
aHaHa :
'khor ba'i rgya mtsho gting mtha' dpag med dbus :
nyes pas ma gos pad 'byung rdo rje'i sku :
mdzad pa bcu gcig 'gro kun thabs kyis drangs :
mtha' yas 'gro ba 'dren pa'i spyod pa gyis :
rtags 'di zungs la don du go bar mdzod :
rdo rje gsor zhing lan gsum bdud rtsi dkrugs :
steng 'og thabs shes phyag rgyas bzung zhing gtad :
d+hA ki'i gsang srog tsit+ta sa ma ya :
yongs rdzogs rig rtsal rgya gsum rdzogs par sbyin :
kun la bstan na DA kis bar chad rtsom :
'ja' 'od dri bzang mkha' 'gro 'dus pa'i rtags :
gsang ba'i brdas bskul dben pa'i gnas su song :
dpa' bo mkha' 'gro tshogs kyi 'khor los mchod :
dkar dmar sme ba'i lus la mtshan rtags can :
dmar smug stag sbrul lo par dbang sgo phye :
gdung ba'i shugs kyis gsol ba 'debs pa 'byung :
de ltar ma 'dzom d+hA kis brdas bskul nas :
rang gis nyams longs dbang bskur brgya rtsa zhus :
dbang thob dge ba'i mtshan ma 'byung bar 'gyur :
de nas snod brtags dam du chongs la spel :
rig rtsal pad+ma'i bka' gtad snying khrag 'di :
dam log skye bo kun gyi spyod yul min :
yongs rdzogs mtha' rten tshe yi dbang bskur ni :
tshe mda' tshad gzhal g.yas par bzung zhing g.yab :
tshe 'brang g.yon bzung snod bcud tshe bkrag bkug :
rol mo'i sgra bsgrags spos bzang dud pa sbar :
skal ldan kun gyis tshe rdzas thams cad dang :
bkrag mdangs gsal ba'i mar me re re bzung :
lan chags gtor ma bgegs la sbyin zhing bskrad :
spyi gtsug dpal gyi rta skad thengs gsum du :
bsgrags par bsams la rta skad 'dzab dbyangs kyis :
oM AHhU~M hrIHbadzra kro d+ha ha ya grI wa hu lu hu lu nr-iHb+h+rU~M badzra rak+Sha rak+Sha :
gnod byed 'byung po u tsaT+TA ya hU~M hU~M phaT:
ces pas mtshams bcad snyan pa'i dbyangs dang bcas :
'dir las can lung bstan tshig rkang gsum gyis 'di'i gsal byed du bstan pa spyi lung gsal ba'i gal mdo yod kyang da lam ma phab /
oM AHhU~M hrI:
bde chen pad+ma bkod pa'i zhing khams nas :
chos sku 'od dpag med pa tshe yi bdag :
lnga ldan longs spyod rdzogs sku'i zhing khams nas :
'gro mgon spyan ras gzigs dbang thugs rje'i gter :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yuHsid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
lho nub srin yul zangs mdog dpal ri nas :
'chi med pad+ma 'byung gnas sprul pa'i sku :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
A+oM AHhU~M hrIHbadzra gu ru tsaN+Da lI A yuHsid+d+hi nr-i b+h+rA+A+u~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M AH
sin+d+hu rgya mtshor rol pa'i mtsho gling nas :
mtsho skyes rdo rje 'chi med tshe yi lha :
sbyor ba'i yum mchog lha mo tsaN+Da lI:
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki tsaN+Da lI A yuHsid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag phug mA ra tI ka'i gnas mchog nas :
pad+ma saM b+ha 'chi med tshe yi lha :
gnyis med sbyor ba'i phyag rgya man+da ra :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki nI tsaN+Da lI A yuHsid+d+hi nr-i b+h+rU~M hU~M dza :
A yur+dz+nyA na tshe b+h+rU~M g.yu b+h+rU~M dzaHhU~M A:
brag dmar g.ya' ma lung gi gsang phug nas :
gu ru pad+ma 'byung gnas tshe dbang rtsal :
bde stong gnyis med sbyor ba'i mtsho rgyal yum :
sngon gyi thugs dam rjes su dgongs nas kyang :
'dir byon sgrub pa'i rdzas la byin chen phob :
tshe zan 'di la snod bcud tshe bkrag stims :
tshe mda' 'di la legs nyes pra rtags ston :
'chi med tshe yi dngos grub char bzhin phob :
oM AHhU~M hrIHbadzra gu ru pad+ma d+hA ki nI tsaN+Da lI A yuHsid+d+hi nr-i b+h+rU~M hU~M dza :
A yu r+dz+nyA na tshe b+h+rU~M g.yu b+h+rU~M dzaHhU~M A:
kye ho dgongs dang sku gsum tshe'i lha tshogs :
'chi med sgrub pa'i gnas ni nyams re dga':
rig 'dzin sgrub pa po ni brjid re che :
dkyil 'khor sgrub pa'i rdzas ni byin re chags :
tshil chen dud pa'i sprin phung khrigs se khrig :\u0f8ezhun chen gsal ba'i mar me ya la la :
tshe zan 'brang rgyas nyi zla'i rgyan dang bcas :
phyi ltar snang ba tshe 'brang lu gu rgyud :
nang ltar snang ba sku gsum tshe yi lha :
gsang ba 'chi ba med pa'i dam rdzas gter :
tshe mda' rgod sgro sku gsum tshigs phreng can :
'chi med tshe rten bla g.yu dmar po dang :
snang srid gsal ba'i me long dwangs mas brgyan :
le brgan dar gyi cod pan pu ru ru :
'dir byon 'dir gshegs sku gsum tshe'i lha tshogs :
'byung chen rigs bzhi'i d+hA ki dam tshig can :
phyi nang snod bcud kun gyi tshe bkrag sdus :
'dir khug tshe yi rten la bcud du phob :
sha khrag srog dbugs lus kyi tshe nyams na :
sa chu me rlung 'byung ba'i tshe bcud sdus :
'dir khug nyams pa gsos la gnas pa spel :
'chi med tshe yi dngos grub bstsal du gsol :
rdo rje tshe yi dngos grub bstsal du gsol :
oM AHhU~M hrIHbadzra gu ru pad+ma d+hA ki nI tsan+Da lI A yuHsid+d+hi nr-i b+h+rU~M hU~M dza :
yang snying thugs kyi snying po
'di nyid bzla :
tshe bsrings rtags su mda' nyid ring du 'phel :
tshe zan bdud rtsi zhu dang 'phar dang 'phel :
dri bzang bkrag gsal zil chum 'phro dang 'bab :
dkyil 'khor mdangs legs mar me gsal zhing sme :
sgrub pa byin che tshe chu tshe chang khol :
bzang po'i rtags bzung de las ldog pa ngan :
rtags bzang mthong nas tshe yi don dbang ni :
oM AHhU~M hrI:
snod kyi 'jig rten b+han+d+ha yangs pa ru :
bcud kyi sems can sku gsum tshe yi lha :
nyon mongs dug gsum sgrib pa kun dag nas :
'chi med sku gsum lha yi dbang thob shog :
oM AHhU~M hrIHA yuHsid+d+hi a b+hi Shiny+tsa oM AHhU~M:
sbyor mtshams tshe yi bdud rtsi dkar dmar mdangs :
'byung ba'i gsos dang lha yi ngo bor bstim :
hrI:
gtor snod sin+d+hu rgya mtsho dwangs pa'i dbus :
gtor ma mtsho skyes rdo rje yab yum sku :
'chi med bdud rtsi tshe 'brang lu gu rgyud :
rdo rje tshe yi dngos grub bcud 'dir rol :
zhes brjod snod bcud lhar thim lha tshogs rnams :
snying nang srog gi hU~M yig nyid la bsdu :
de yang rim gyis dkar dmar tshe'i thig le :
spyi bo'i gtsug thim rngubs pa'i rlung dang bcas :
snying gar nyi zla'i ga 'u kha sbyor nang :
thugs srog hU~M dang gnyis med aHdkar gyur :
de ltar bsams la tshe mda' tshe ril sbyin :
tshe chu blud cing bar chad bsrung don du :
rta zhal dbang bskur gsal btab de yi ngang :
yang snying bzla zhing tshe yi don la blta :
gong bzhin bsdus nas mtha' ru aHnyid kyang :
'ja' ltar yal zhing de yi ngang du blta :
yon phul ma nyams tshogs kyi 'khor lo bskor :
ci 'byor tshe srog bslus pa'i dpral ba ru :
nyi zla'i rtags btab phyin chad srog mi bcad :
srog mi gcod pa'i khas blangs sdom pa sbyin :
dkyil 'khor yo byad bsdu zhing rgyun spyod bya :
'di ltar don dbang rig rtsal zab mo 'di :
sngon tshe skye tshul sgrub pa'i brda' dang sbyar :
gnas gsum tshe yi dngos grub gnad thob pa :
sngon chad pad+ma bdag gis bstan pa med :
da lta chos skyong rgyal po khyed nyid dang :
gang+gA'i lha mo'i sprul pa mtsho rgyal ma :
yi dam rjes bzung gnubs ban gsum la gdams :
bdag dang lo paN rnams kyi byin rlabs dang :
rgyal po khyed kyi smon lam rten 'brel gyis :
bod khams bde skyid ldan zhing dam chos dar :
gzhan du ston pa'i dam chos gsang bar bya :
ma 'ongs 'gro ba bsod nams mthar 'grib dus :
mtha' dmag gdug pa'i khas rlangs dug ltar g.yo :
de yi rkyen gyis lha dang srung ma 'khrugs :
tshe srog hur thum bar chad dar ba'i dus :
mnga' bdag rgyal po skye ba bcu bdun tshe :
rgyal pos bzhengs pa'i gtsug lag gnyis kyi mtshams :
rong mdo chu bo chen po rgyug pa'i 'gram :
sa khams khyi 'brug lo pa snying rje can :
drag shul cho rol spyod pa rigs bzhi'i rtags :
dkar dmar sme ba sbrul gyi mgo bo can :
lag g.yas drag po mtshon cha'i ri mo gsal :
lte ba bum pa'i dbyibs la sme bas mtshan :
mkha' 'gro dbang sdud brla g.yon sme ba can :
zhi 'grub rkang g.yon ri mo pad+ma'i tshul :
rtags dang ldan pa'i skyes bu de dang 'phrad :
gter chos pad+ma'i gsung dang ma 'phrad na :
bcu bzhi pa la tshe yi bar gcod 'gyur :
de dus bar gcod bdud dbang ma gyur na :
rang gter zab mo'i skal ba nges par 'byin :
sku chems\u0f8e
de nas thig le\u0f8e
bdud rtsi\u0f8e
tshe'i 'phrang la bsgrim :
tshe yi tshad kyang de dag gi :
ci rtsad gir mtshams :
khyad par 'di nyid nyams su blangs pas ni :
tshe 'phrang sgrol zhing tshe yi tshad las sring :
dbang bskur lan res lo re tshe spel 'gyur :
brgya dang nyer gcig dbang thob skal pa can :
bdag dang dbyer med byin rlabs mchog thob 'gyur :
kun la ma spel DA ki'i bka' chad 'byung :
tshe yi rdzas dang gter gyi yi ge rnams :
rang min kun gyi spyod yul min pas gsang :
khyad par gter gyi rang skal ma rdzogs par :
sngon du bstan na bar chod nges par 'jug :
spyir na da lta'i rten 'brel smon lam mthus :
dkar nag las kyi 'brel ba 'di kun gyis :
skye brgyud sprul pa phal cher dus der 'dzom :
rigs rgyud slob dpon 'khor slob tshul du 'byung :
thams cad phrin las 'gro 'dul dus yin pas :
byang chub sems bskyed kun la las 'brel zhog :
dbang drag rgyas dang zhi ba mchog 'grub pa'i :
rtags rnams rig gsal bzhin du 'gro don mdzod :
sngon du byung ba'i zab gter mtha' dag gi :
bka' babs 'byung gi mi nub rgyal mtshan tshugs :
mtha' 'dul la sogs gtsug lag sa gnad gsos :
lung byang gter gyi gal mdo gsang ba'i gnas :
gzhan du ma ston dam tshig gnyan po'i rgya :
'gro phan byams thugs khyi 'brug lo par gtod :
!
:ma hA gu ru mtsho skyes rdo rje sku gsum rigs 'dus kyi spyi lung gsang ba'i gal mdo las drag po'i skabs dang 'brel ba'i lung bstan khol bu bzhugs :
gter skor 'di'i lung bstan phran bu'i skabs shig na 'di 'dra zhig 'dug pa zhal bshus pa kun gyis mthong na brjod bya'i gzhir 'gyur bas gsang rgya zab pa zhig gal che /
dam tshig la dgongs pa zhig mdzad 'tshal /
spyir /
lung bstan gsang ba'i gal mdo gnad kyi gzer :
dus tshod mi 'gyur rtags kyi nges pa yang :
ngur smrig jo mo'i sku las gsang mtshal 'bab :
las can bu yi lus la drag po dang :
rgyas byed phrin las sgrub pa'i rtags gsal che :
ra sa'i gtsug lag rab gnas brtan bzhugs bya :
mtha' mi'i snying khrag lha khang nang du 'bo :
gtsug lag khang la 

pa'i dus :
rab gnas gso zhing chu bzlog dge la 'bad :
gzhong pa'i lha chu zhag bdun khrag tu 'bab :
hor bya skad 'don hor min hor du brdzu :
spom ra'i mgul du lha 'dre kun tshogs nas :
yab sher nag pos bdud kyi gnas gzhi brtsig :
kha rag jo mo'i brag las rang chad 'byung :
nam mkha' khrag mdog skar ma phod can 'char :
rtags rnams rdzogs tshe mtha' dmag dbus su rdol :
'bri stag mtshams su mkhar so brtsig par 'gyur :
chos byed kun gyi dge ba'i bsam pas bzlog :
rtags kun rdzogs nas bzlog pa'i thabs dka' bas :
dus la babs tshe bzlog pa'i thabs rnams bsgrub :
de yang sngon gyi rten 'brel smon lam mthus :
yang le shod du dpal chen bsgrubs pa'i tshe :
las kyi phyag rgya kA la sid+d+hi yis :
skye ba rim brgyud 'od sbyor khams kyi yul :
pad+ma mkha' 'gro'i mtshan ldan de yi sras :
o rgyan rgyal po in+d+ra b+hU ti nyid :
pad+ma bdag nyid thugs kyi sprul pa 'byung :
khro gtum 'gro ba 'dren pa'i snying rje can :
'gyur med lnga ldan hU~M yig rtsa rigs gsal :
dug gsum zil gnon sme ba'i mtshan mas spras :
dus kyi rgyal po tshes bcu nam shar tshe :
ya mtshan rdzu 'phrul rtags re nges par ston :
dam grib bar chad rkyen gyis ma bsgribs na :
bod khams khyab pa'i thugs gter sgo phye nas :
bka' 'dus snying thig bstan pa dar rgyas 'gyur :
nyer gsum lon tshe bdud kyi bar chad rtsom :
de'i dbang ma gyur bzhi bcu'i bar dag tu :
mtha' dmag gdug pa'i tshogs rnams thabs kyis 'dul :
khyad par gnas kyi rten 'brel cho ga ni :
has po ri la brtan ma'i sku mkhar brtsig :
mtha' 'dul yang 'dul gtsug lag khang rnams dang :
dpal gyi bsam yas zhig gsos rab tu gnas :
mchod rten sngon po'i 'og tu dam sri mnan :
rdo yi mchod rten gdugs dang chos 'khor gso :
jo bo'i sku la rab gnas brtan bzhugs dang :
bod khams bde ba'i smon lam rgya cher 'debs :
khyad par mtha' dmag gdug pa'i kha langs tshe :
rta mgrin gling du drag po'i sgrub pa bya :
de ltar bsgrubs pas lo skor re re zlog :
mthong reg thams cad dag pa'i sa la sbyor :
zhes sogs dang /
yang de'i skabs shig na /
yar 'brog mtsho la khrag char 'bebs pa'i dus :
de ri nag po sdig pa'i gzugs 'dra 'don :
zer ba yang gong gi dus rtags la gsungs 'dug go
!
/mtshams phug grub pa'i gnas kyi lung byang bzhugs so :
:tshe dbang rig 'dzin pad+ma'i sku la 'dud :
pur rgyal bod yul brag dmar g.ya' ma lung :
rang byung gsang ba'i phug pa tshe'i lha tshogs :
zhal bstan dkyil 'khor bkrag ldan tshe chu khol :
'od mdangs 'bar ba tshe yi dkyil 'khor gsal :
sgrub pa'i drod thob mkha' 'gro sprin bzhin 'dus :
de tshe mtsho rgyal bdag gi lus kyi rgyan :
bla g.yu gan dmar maN+Dal rgyan du bkod :
gu ru rje la gus pas gsol ba btab :
'chi med tshe yi sgrub thabs zab mo rnams :
tshe chu'i rgyun dang ril bur dril nas kyang :
lung bzhin bod yul khyab pa'i gter du sbas :
rgyal po gnas 'dir 'byon du cha lags kyang :
dmar rgyan klu dpal log pa'i bshol 'debs btsan :
rgyal po'i dad pas spyan drangs steng khang du :
yang tig thugs kyi gsang gnad rdzogs par gnang :
khyad par gu ru mtsho skyes rdo rje yi :
sgrub thabs chig dril rje 'bangs gsum la gdams :
gnubs kyi ban+de sangs rgyas ye shes la :
skye rgyud lung byang sgrub pa'i gnad yig bstan :
ma hA gu rus bka' bstsal pa :
gnubs ban sangs rgyas ye shes kyi :
sgrub pa'i gnas ni ngas lung bstan :
bdag 'dra pad+ma 'byung gnas kyis :
bdud tshogs dam la btags pa'i tshe :
zhag grangs nyer gcig bsgrubs pa'i gnas :
'di nas nyi ma nub kyi phyogs :
rong dong lung pa nag po'i nang :
khyad par dkar nag rong gi mtshams :
mdo na pha bong rus sbal 'dra :
de yi byang thang ri mtshan ni :
pha bong dkar po gsang lug 'dra :
rong tshan sde dgu 'dus pa'i rten :
de yi byang brag ri nag snying :
nga yi bdud rigs dam btags tshe :
lhang lhang brag gi ming du btags :
bdud kyi bla ri nag po'i gnas :
g.yas phyogs mi 'gyur gsang ba'i rtags :
g.yon na sa mtshan mkhar khang ni :
g.yu 'dra g.yu 'od 'phro ba yod :
mo rgyud bla srog 'du ba'i rten :
de gnyis mtshams na sbas pa'i gnas :
rang byung gsang ba'i phug pa der :
pad+ma bdag gis lan gnyis su :
byin gyis brlabs pa'i gnas yin pas :
phyin chad sus sgrub dngos grub thob :
g.yon na mtsho rgyal gsang ba'i phug :
ma tshogs rang bzhin 'du ba yod :
bum chu'i rgyun las byung ba yi :
brag las chu nyid 'dzag pa yod :
mdun na chu chen rgyun chad med :
'dir bsgrubs skyes bu tshe ring 'gyur :
byang na sbas pa'i gnas lung ni :
phyogs bzhi'i sgrub phug bzhi yod pa'i :
lho yi mtshams phug 'dir sgrub pa'i :
'gro ba pho mo skal pa rags :
de lta'i gnas 'dir da lta'i dus :
skal ldan khyod kyis bsgrub gzhir zungs :
ma 'ongs 'gro ba'i don phyir du :
gnas 'dir rten 'brel smon lam thob :
rgya hor bod du 'brel ba'i tshe :
gnas 'dir sbas pa'i gter kha brdol :
bod khams khyab pa'i 'gro don byed :
skal ldan dang po'i spyod yul yin :
mtha' dmag gdug pa'i kha rlangs kyis :
bod yul mtshon gyi bskal pa dar :
khyad par dbus gtsang dmag sde 'khrug :
rong lung skyed du gcod pa'i dus :
gtsang rong sde 'khrug dmag las dar :
rnga mo gwa pa gnam du 'khrab :
mtsho lha'i rtse la gnam lcags 'bab :
g.yung phu'i rdza la yig log rdol :
skam rlon dong kha 'byed du nye :
de dus gnas 'dir gter phran 'don :
mtshams phug gnas kyi sgo 'byed 'gyur :
sgrub pa'i gnas de'i byin rlabs kyis :
mtha' yi dmag dpung lo gsum zlog :
khyad par gnas der sgrub pa'i sde :
btsugs pas bod khams thams cad dar :
gtsang 'gram phung po'i ri bo nas :
kha rag jo mo rong lung gi :
sa khongs sa gnad 'dir 'dus pas :
sa gnad ngan pa gsum mnan cing :
tshes bcu'i mchod pa rgyun bzung bas :
srid par sa brgyud bde bar 'gyur :
gzhan du lo gsum bsgrubs pa las :
'dir ni lo gcig bsgrubs pa shis :
skal par ldan pa 'ga' zhig gis :
sa mtshan rtags 'ga' rnyed par 'gyur :
bdud rigs log pa'i mtha' dmag dpung :
zlog byed gnas gzhan gong na med :
skal ldan gnyis pa'i spyod yul yin :
rong lung skyed du btsan rdzong brtsig :
rus sbal nag pos gtsang chab snyog :
mtshams phug nang nas rdzas gter rdol :
g.yu 'dra'i ngos nas zab gter 'don :
byang du sbas pa'i lung chen 'dzin :
skal par 'byung ba gsum pa'i don :
gnas de'i gdul bya'i mtha' rdzogs 'gyur :
yi dam rjes bzung skyes bu khyod :
rdzu 'phrul mthu rtsal ldan pa'i phyir :
zab mo'i gter kha gnas der sbos :
bdag dang rje 'bangs grogs bcas kyi :
smon lam mthu btsan nges par 'grub :
skal bar ldan pa'i rigs kyi bu :
'gro phan byams thugs can la gtod :
sa ma ya :
rgya rgya rgya :
'di dag skor gu ru nyid kyi gsungs pa bzhin /
mkha' 'gro mtsho rgyal gyis zin bris su mdzad pa'i gter shog dmar ser zheng du sor bzhi tsam yod pa'i mtshams phug sgrub pa'i gnas kyi nang nas /
lcags mo sbrul lo hor zla lnga pa'i tshes bcu gnyis kyi nyin par gter g.yog kun gyis mthong sar g.yas ru+u byang pa mi nyag sngags 'chang bkra shis stobs rgyal dbang po'i sde'i rang gter gyi skal bar spyan drangs pa /
shog ser dngos las lang gro thob rgyal rtser dag par bu yig tu bris pa'o //
sgrub phug 'di nyid du'ang zab gter mang po dang /
khyad par gu ru chos kyi dbang phyug nyid kyis gter tshab tu sangs rgyas 'od srungs dang /
sangs rgyas shAkya thub pa'i 'phel gdung 'ga' zhig dang bcas pa yang bzhugs nges par snang /
sarba mang+ga laM//

//
