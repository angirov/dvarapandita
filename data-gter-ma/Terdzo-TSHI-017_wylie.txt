@#//
gnam chos sa snying sgrub thabs kyi mdun bskyed las sa bdag 'khrugs bcos bsdus pa bzhugs so //
na mo k+ShiM hi rA dza ye /
sa yi snying po'i zhabs la phyag 'tshal lo //
de yi mchod thabs 'khrug bcos don bsdus ni //
bsdus 'bring rgyas dang shin tu rgyas pa bzhi //
bca' tshogs khyad yin 'don cha khyad par med //
snod gtsang nang ngam rdo shing gtsang ma'i steng //
ri rab gzugs bzhag sa bdag spyi gtor yin //
de steng rus sbal gzugs gcig bzhag pa yi //
lo zla spar sme 'byung lnga'i sa bdag tshang //
de steng bshos ldem pad 'dab ldan pa la //
me tog nyi zla nor bu'i dkar rgyan bya //
mdun du brtan ma'i bshos bu bum pa'i dbyibs //
rgyab du yul bdag dkar gtor rtse rgyal gcig
/g.yas su spar kha sme ba'i bshos bu gnyis //
g.yon du 'brang rgyas zhal dkar lo bshos gnyis //
phyogs bzhir srung bzhi'i gzugs dang dkar gtor re //
mtshams bzhir g.yag lug ra dang bya yi gzugs //
'bru sna shel
tshigs rin chen sman sna btab //
shing rtsi bang gang bal gyis brgyan pa dang //
'o zho ja chang phud dang mda' dar bshams //
de ni bca' tshogs bsdus pa'i rim pa 'o /
!
/'bring po ka To ra sogs snod gtsang nang //
bca' tshul gzhan rnams gong dang mtshungs pa las //
spar bshos brgyad dang de bzhin sme bshos dgu
/lo skor bcu gnyis bshos bu bcu gnyis dang //
phyogs bzhi mtshams bzhi'i lha la dkar gtor brgyad //
rta glang nya lcong rnams kyi gzugs bya 'o /
!
/rgyas pa gzhi dkar nas kyi 'dab brgyad steng //
bca' tshogs gzhan rnams gong   'bring po /dang 'dra ba la //
ri rab mtha' ru dkar gtor bdun dang ni //
gzhi mtha' spang sngon steng du shing rtsis bskor //
bsang mchod dus ltar mchod pa rgyas par bshams /
!
/shin tu rgyas pa sa stegs gru bzhi'i steng //
rdul tshon pad+ma 'dab brgyad sum rim dang //
de rgyab 'dab ma grangs med nyis rim bskor //
de rgyab dkyil 'khor gru bzhi sgo bzhi bri //
de rgyab zlum por chu ris sngon pos bskor //
de rgyab rus sbal rkang lag mgo rnams bri //
tha ma spang sngon gru bzhi bsgrigs pa la //
shing rtsi dar tshon bal gyis brgyan pa btsugs //
'og gi mngon rtogs nang nas 'byung ba yi //
sa snying tsaka li gtor ma'i rtse la btsugs //
'khor rnams rang gzugs bag zan la bcos bkod //
yod na so so'i tsaka li btsugs na'ang 'thus //
spro na tsaka li gzugs brnyan gnyis ka bya //
so so'i mdun du so so'i bshos bu bzhag
/klu sman btab pa'i 'o phud mang du bshams //
snying gter sba rgyu'i bum pa yod na'ang bzhag
/kun kyang spos kyis bdug la gtsang mar bya //
rang nyid yi dam gang yin gzhung bsrang la /
oM a mr-ite hU~M phaT kyis bsang /
oM swA b+hA was stong par sbyang /
stong pa'i ngang las 'byung ba rim brtsegs steng //
phyi ltar rin chen gser gyi sa gzhi la //
nang ltar ma hA gser gyi rus sbal che //
gsang ba rin chen sna tshogs gzhal yas khang //
'ja' sprin bla bre rin chen char du 'beb //
bdud rtsi'i rdzing bu dpag bsam shing gis bskor //
shin du nyams dga'i 'dod yon longs spyod ldan //
de dbus sna tshogs pad+ma zla ba'i steng //
k+ShiM las sems dpa' sa yi snying po dkar //
myu gu dril 'dzin sems dpa'i phyed skyil bzhugs //
mdun du sa yi lha mo gser gyi mdog
/nor bu bum 'dzin sku stod sa nas thon //
g.yas su sa bdag dbang chen sku mdog ser //
zhal gcig ra ba bzhi yi gdeng ka can //
phyag bzhi thal sbyar ljon shing ri rab 'dzin //
sku smad sbrul 'khyil rus sbal steng du bzhugs //
g.yon du sa 'dzin lag pa chen po sngo //
lag pa gnyis kyis ri rab 'dzin pa'i tshul //
rgyab du sa bdag lto 'phye sbrul mjug can //
gdengs ka bdun ldan nyal ba'i tshul //
lus la klu chen brgyad po gsal //
g.yas zur lnga ser sha ba zhon //
g.yon zur sa skor gnas kyi bdag
/rgyab g.yas yul 'di'i yul lha'i bdag
/rgyab g.yon yul 'di'i chu yi bdag
/de rgyab sme dgu spar kha brgyad //
de rgyab lo skor bcu gnyis dang //
lo dang zla ba'i sa bdag dang //
sa bdag kun dang rgyu skar tshogs //
sgo bzhir srung bzhi bcas pa gsal //
gtso bo gsum gyi gnas gsum gyi //
yig 'bru gsum gyi sa bon las //
'od 'phros 'khor bcas spyan drangs gyur //
hoH
deng 'dir mchod pa rgya chen po //
dkon pa btsal zhing dka' bas bsgrubs //
dad gus gdung ba'i shugs phyungs te //
sems dpa' sa yi snying po dang //
lha mo brtan ma yab yum bcas //
srid pa'i sa bdag dbang chen kun //
mchod cing bcos phyir spyan 'dren no //
snyan gyis gson la spyan gyis gzigs //
byams pa'i thugs kyis dgongs su gsol //
zhes rnga brdung rol mo bsgrag la 'di skad do //
hU~M/
dad pa dang ni dam tshig gis //
bskul lo bskul lo thugs dam bskul //
bzhengs shig bzhengs shig dbyings nas bzhengs //
rdul dang bral ba'i zhing khams dang //
gyi mi shan gyi gnas chen nas //
byang chub sems dpa' sems dpa' che //
sa yi snying po gshegs su gsol //
gling bzhi 'jig rten 'di yi 'og
/dbang chen gser gyi sa gzhi nas //
sa yi lha mo gshegs su gsol //
ri rab gser gyi ri bdun nas //
dbang chen shrI b+ha dra dang //
sa 'dzin lag pa gshegs su gsol //
stong gsum sa yi dkyil 'khor nas //
lto 'phye klu brgyad bcas pa byon //
mi mjed 'jig rten phyogs bcu nas //
lo zla zhag dus 'byung ba'i lha //
spar sme lo 'khor zla 'khor gyi //
rgyal blon bcu bdun bcas pa byon //
lo rgan drug cu gza' rgyu skar //
tshes lha sum brgya drug cu byon /
khyad par yul dang sa skor 'dir //
sa bdag ri bdag brag gi bdag
/chu bdag shing bdag gnas bdag rnams //
byams pa'i thugs kyis 'dir byon la //
yid sprul rin chen gzhal yas khang //
rin chen dar zab pad zla'i steng //
gtso 'khor 'tsham pa'i gdan khri la //
rang rang phyogs su dgyes par bzhugs //
sngon tshe gsang bdag pad 'byung sogs //
rgyal ba rnams kyis bka' bsgos bzhin //
rang gi khas blangs dran mdzod la //
rnal 'byor bdag gis gang bcol ba'i //
las kyi 'bras bu mchis par mdzod //
oM k+ShiM hi rA dza pri thi de wI sarba b+hU mi pa ti sa pa ri wA ra e h+ya hi badzra sa ma ya dzaHdzaH
dzaHhU~M baM hoH
tiSh+Tha lhan /
sa ma ya satwaM/
sa ma ya hoH
hU~M/
rgyal ba kun gyi spyan las sprul //
'jigs pa kun las skyob mdzad cing //
lo thog phun sum tshogs mdzad pa'i //
sa yi snying po la phyag 'tshal //
dus gsum sangs rgyas thams cad kyi //
sa lam bgrod pa'i dpang po mdzad //
bdud dpung 'dul ba'i grogs mdzad ma //
sa yi lha mo la phyag 'tshal //
rgyal ba'i bka' nyan 'jig rten skyong //
dbang chen sa bdag lto 'phye sogs //
sa bdag kun la phyag 'tshal lo /
khyed rnams mchod pa'i dam rdzas ni //
dngos su ci 'byor gtsang mar bshams //
yid kyis dpag tu med par sprul //
ha ho hrIHyis byin gyis brlabs //
zag med bde ba skyed pa'i rdzas //
bai DUr ni'u sing bdud rtsi'i rdzing //
dpag bsam shing gi skyed mos tshal //
rin chen gter kha du mas brgyan //
spyod yul mchod pa 'di bzhes la //
yul ris sa phyogs rgyas par mdzod //
rin chen las grub gzhal yas khang //
gru bzhi sgo bzhi rta babs bzhi /
khor yug rin chen ra bas bskor //
rin chen khri bzang dar zab 'bol //
bla re gdugs sogs rgyan dang ldan //
gnas dang gdan gyi mchod pa 'bul //
pho brang gdan sa brtan par mdzod //
spos dkar na gi tsan+dan dang //
bsang shing spos kyi dud pa 'bul //
sa bdag rmugs 'thibs sangs gyur nas //
bdag dang yon bdag rmugs 'thibs sol //
ba dmar ra dkar lug dkar dang //
'bri zal 'o ma'i mchod pa 'bul //
sa bdag mgrin pa bde gyur nas //
mig dkyus nad rnams med par mdzod //
yan lag brgyad dang ldan pa yi //
chu gtsang lha yi bdud rtsi 'dis //
sa bdag zhabs la khrus gsol bas //
sa bdag rnams kyi zhabs bde nas //
bdag dang yon bdag rkang nad sol //
me tog rnam pa sna tshogs dang //
rin chen sna tshogs rgyan phreng 'bul //
sa bdag rnams kyi sku mdzes nas //
mi sdug mdze shu'i nad rnams sol //
rin chen nyi zla skar ma'i 'od //
zhun mar bltams pa'i sgron me 'bul //
sa bdag rnams kyi spyan gsal nas //
bdag cag mig ni gsal bar mdzod //
dri bzang sbyar ba'i spos chab dang //
rgya ja ngad ldan dri chab 'bul //
sa bdag rnams kyi khams dwangs nas //
bdag cag rtag tu khams bde mdzod //
ka ra bu ram sbrang rtsi dang //
zho dang chur ba mar gsar dang //
thud dang gro ma gro zan dang //
phye mar la sogs zhal zas 'bul //
sa bdag rnams kyi lus dar nas //
bdag cag longs spyod phun tshogs mdzod //
rnga dung sil snyan rol mo dang //
bstod pa'i dbyangs kyis mchod pa 'bul //
sa bdag rnams kyi snyan tshims nas //
bdag cag snyan grags ldan par mdzod //
rma bya ne tso khrung khrung dang //
ngang pa la sogs yid 'ong bya //
phyi ba grum pa sram dang sbre //
sha dgo gna' gsum ri dwags rigs //
g.yag lug bya ra rta glang gzugs //
mdzes pa'i gzugs brnyan sna tshogs 'bul //
sa bdag dkor nor bsad pa yi //
mkhon 'gras thams cad byang bar mdzod //
'jam dpal dbyangs kyis bka' gnang bzhin //
ting nge 'dzin gyis byin brlabs pa'i //
shel tshigs khri dkar stong nag 'di //
rta dang glang po ma he dang //
'bri g.yag mdzo dang mdzo mo dang //
ra lug ba glang bong bu dang //
rnga mong drel la sogs pa yi //
dkor nor brgya stong khri 'bum 'bul //
sa bdag dkor nor phyug gyur nas //
bdag dang yon bdag phyug par mdzod //
sur dkar shug pa mkhan dkar dang //
spen ma nya brid 'om bu sogs //
ljon shing sna tshogs mchod pa 'bul //
klu dang sa bdag thams cad la //
dpag bsam shing gi skyed mo'i tshal //
nags tshal mthug por gyur nas kyang //
shing bcad mkhon 'gras byang bar shog
/nas 'bras gro sran til dang khre //
yungs 'bru la sogs 'bru sna 'bul //
sa bdag bang ba gang gyur nas //
bdag dang yon bdag lo legs mdzod //
gser dngul g.yu dung byi ru dang //
gzi mchong sbur len bai DUr sogs //
rin chen sna tshogs mchod pa 'bul //
sa bdag bang mdzod gang gyur nas //
bdag dang yon bdag nor 'phel mdzod //
gser dngul zangs lcags bskos pa yi //
mkhon 'gras 'grams 'khrugs zhi ba dang //
yul 'di'i sa bcud 'phel bar mdzod //
klu gnyan sa bdag thams cad la //
bdud rtsi sman gyi mchod pa ni //
phul bas sa bdag nyams pa sos //
rgya mtsho lbu bas glad nyams sos //
phyag tshang ku bas mgo nyams sos //
ut+pal phul bas mig nyams sos //
gla gor zho shas rna ba sos //
nya phyis sna dang 'gram pa sos //
mtshal dang li khris sha khrag sos //
mkhal ma zho shas mkhal nad sos //
shu dag dkar pos rus nyams sos //
dbang lag lag pa nyams pa sos //
chu srin sder mos rkang nyams sos //
rdo rgyus chu rgyus nyams pa sos //
'gron bus so nyams thams cad sos //
le brgan dar gyis ljags nyams sos //
a ru ra sogs bzang drug gis //
nang khrol nyams pa thams cad sos //
shing lo dar zab pags nyams sos //
sngar las bde zhing bkrag mdangs rgyas //
gzi brjid mthu stobs phun tshogs nas //
bdag dang yon bdag 'khor bcas la //
klu dang sa bdag las gyur pa'i //
nad rigs thams cad med par mdzod //
b+h+rU~M las rin chen snod yangs par /
khaM las dkar gsum gtor ma ni //
zag med bde skyed bdud rtsi'i mtsho //
zad med longs spyod rgya chen 'di //
sems dpa' sa yi snying po dang //
sa yi lha mo brtan ma dang //
lto 'phye chen po klu chen brgyad //
'byung ba spar sme lo zla'i bdag
/rje blon bcu bdun la sogs pa //
srid pa'i sa bdag kun la 'bul /
khyad par yul phyogs sa skor 'di'i //
yul bdag ri bdag chu yi bdag
/brag bdag rdo bdag shing gi bdag
/gnas bdag gnyug mar gnas rnams la //
mchod sbyin gtor ma 'di 'bul lo //
thams cad mnyes shing tshims gyur cig

/oM a kA ro mu khaM sarbA d+harmA NaM Ad+ya nut+pan+na twA ta oM AHhU~M phaT swA hA/
na maHsarba ta thA ga ta a wa lo ki te oM sam+b+ha ra sam+b+ha ra hU~M/
oM k+ShiM hi rA dza pri thi de wI sarba b+hU mi pa ti sa pa ri wA ra i daM ba liM ta kha kha khA hi khA hi /
lan bdun nam gsum gyis 'bul /
hU~M/
grangs med gong nas sangs rgyas kyang //
'gro ba'i don du sems dpa'i tshul //
sems dpa' sa yi snying po la //
mchod cing bstod de skyabs su mchi //
bdag dang yon bdag 'khor bcas rnams //
'jigs pa kun las skyob pa dang //
rtag tu lo legs dngos grub stsol //
sa brgyad la gnas sems ma che //
stong gsum 'jig rten sa yi bdag
/sa yi lha mo brtan ma la //
mchod cing bstod de phyag kyang 'tshal //
dpag tshad brgyad khri bzhi stong gi
/sa yi bcud rnams 'dir sdus la //
lo legs 'bru 'phel dngos grub stsol //
dag pa'i zhing du yum chen lnga //
mkha' spyod gnas su mkha' 'gro lnga //
'jig rten khams 'dir 'byung ba yi //
rang rang mdog mtshungs lha mo lngar //
mchod cing bstod de skyabs su mchi //
phyi nang 'byung ba'i gcod 'dral dang //
g.yo 'khrug ngan pa zhi gyur nas //
phyi ru yul khams bde ba dang //
nang du lus la nad med mdzod //
las las grub pa'i stobs po che //
dbang chen shrI b+ha dra dang //
sa 'dzin lag pa lto 'phye sogs //
'jig rten sa yi bdag po la //
mchod cing bstod de phyag kyang 'tshal //
sa log ri nyil brag zhig dang //
mkhar khang rdib dang zhig ral sogs //
sa yi gnod pa med par mdzod //
dag pa 'phags lam yan lag brgyad //
'jig rten lha srin sde brgyad do //
'byung brgyad bdag po spar kha brgyad //
pha ma bu tsha bu mo'i tshul //
lo zla zhag dus bdag po la //
mchod cing bstod de skyabs su mchi //
keg brgyad nad brgyad gdon brgyad zlogs //
dpal brgyad g.yang brgyad dngos grub stsol //
dag pa rnam thar sgo dgu ste //
ma dag 'jig rten dregs pa dgu
/pho brang gling dgu brgyad cu gcig
/brgya dang brgyad cu sme ba'i lha //
mchod cing bstod de skyabs su mchi //
ro 'dod che chung dbus tshud nag
/sme ba mi mthun gnod pa rnams //
zhi zhing bde legs mdzad du gsol //
don dam mdzad pa bcu gnyis te //
kun rdzob rten 'brel bcu gnyis ni //
dar rgud bcu gnyis bstan pa'i phyir //
lo skor bcu gnyis gzugs su shar //
nga rgyal mi yi lus po la //
gti mug dud 'gro'i mgo brnyan can //
'dod chags bya yi gshog pa can //
zhe sdang sbrul mjug rked la dkris //
phrag dog khyung sder thal mo sbyar //
gces pa'i srog ni khong du sbas //
lus kyi 'byung ba gdan du bting //
dbang thang 'byung ba gos su gyon //
rlung rta'i mgo bo kha na khyer //
bla gza' phrag pa'i gong du khur //
mchod cing bstod de phyag kyang 'tshal //
lo zla zhag dus log men gyi //
keg rigs sum brgya drug cu zlogs //
bdag dang yon bdag 'khor bcas la //
lo gshed ma 'beb lo lha mdzod //
phyogs skyong zhing skyong drang srong gza'//
rgyal blon btsun mo 'bangs 'khor gzugs //
se ba rta lus mi yi mgo
/hal khyi mi lus khyi mgo can //
sa bdag rje blon bcu bdun la //
mchod cing bstod de skyabs su mchi //
lo zla'i phyogs ni mi gtsang sar //
ko long sdom pa'i las byas pa'i //
nyes skyon thams cad med par mdzod //
g.yu 'brug gser sbal dung seng dang //
mchong nya gser sprel gzig gi mjug
/zangs glang rdo lug ra gan 'brug
/shel gyi bya khyung dkar po sogs //
srid pa'i gnyan rigs thams cad la //
mchod cing bstod de skyabs su mchi //
gnyan rigs nad rnams med par mdzod //
dag pa ye shes sgo ba bzhi //
'jig rten srung bzhi'i tshul du shar //
stag 'brug bya dang sbal pa'i gzugs //
mchod cing bstod de skyabs su mchi //
phyogs bzhi bsrung zhing dpal bzhi skyed //
'gyur med sra brtan dngos grub stsol //
gzhan yang yul phyogs 'dir gnas pa'i //
yul lha dge bsnyen gnas bdag la //
mchod cing bstod de phyag kyang 'tshal /
kha 'dzin stongs grogs rgyab rten mdzod //
bdag dang rgyu sbyor yon bdag gis //
lus ni grangs med rdul snyed sprul //
sems ni gnong 'gyod gus 'dud bcas //
sa yi snying po 'khor bcas la //
phyag 'tshal bshags pa byed par gyur /

/oM k+ShiM hi rA dza na mo hU~M/
oM pri thi de wI na mo hU~M/
oM sarba b+hU mi pa ti na mo hU~M/
skabs 'dir nad pa yod na phyag 'tshal bcug
/byang chub sems dpa' sems dpa' chen po sa yi snying po 'khor dang bcas pa la phyag 'tshal lo //
ho /
bdag dang yon bdag gnyen 'dun bcas //
tshe rabs bskal pa grangs med nas //
da lta'i lus 'di yan chad du //
mi dge mi rung las bgyis pa //
de dag thams cad mthol lo bshags //
phyin chad bgyid par ma gyur cig
/bdag dang yon bdag 'khor bcas kyi //
pha myes yang myes bdun rgyud nas //
bu tsha phyi rabs yan chad kun //
lo zla spar kha gza' skar rnams //
skye mi rung la skyes pa dang //
shi mi rung la shi ba dang //
sa bdag 'khrugs par gyur pa rnams //
de ring bcos shing bshags par bgyi //
spar kha lo zla zhag dus dang //
tshes grangs gza' skar so so la //
bya ba mi rung byas pa yi //
sa bdag 'khrugs pa'i nyes skyon rnams //
thams cad bcos shing bshags lags so //
dmag jag ro bag mdos zor rnams //
sa bdag bzhugs pa'i phyogs su bskyal //
thugs phog ko long bsdams pa rnams //
de ring bshags shing bcos pa yin //
shing gnyan bcad dang sa gnyan brkos //
brag gnyan bshig dang rdo gnyan rlogs //
chu gnyan yur drangs ne'u sing brkos //
zhing mu spang rgod 'phru 'dul byas /
khang nag bshu 'gebs mkhar las kyis //
sa bdag thugs dang 'gal pa rnams //
de ring bshags shing bcos pa yin //
ri gnyan kus btab ri me bkyes //
bya gcan ri dwags gsad pa dang //
mna' gnyan bskyal len dpang po byas //
rdo lcags bsnur dang thab gzhob kyis //
sa bdag thugs dang 'gal pa rnams //
de ring bcos shing bshags lags so //
dme yugs mkhon dang btsog nal gyis //
sa bdag sku la grib phog pa //
de ring bsang zhing dag par bgyi //
mdor na bdag dang yon bdag rnams //
ma shes ma rig 'khrul dbang gis //
sa bdag thugs dang gang 'gal ba //
thams cad de ring bshags shing bcos //
'di phyir sgrib pa dag gyur cig
/khyed rnams bzod pa dang du bzhes //
mi sgrib tshangs pa'i dngos grub stsol /

/sa snying thugs kar zla ba'i steng //
k+ShiM mthar sngags kyis bskor ba dang //
brtan ma'i thugs kar baM mthar sngags //
'khor rnams thugs kar rang rang gi
/ming yig dang po thig les brgyan //
de mthar oM dang swA hA'i bar //
rang ming sngags kyis bskor ba ste //
rang gi thugs ka'i 'od kyis bskul //
pho rnams g.yas skor mo rnams g.yon //
de las 'od zer dkar po'i tshogs //
bdud rtsi'i rang bzhin dpag med 'phros //
bdag dang yon bdag rnams la phog
/sdig sgrib nad gdon thams cad kun //
ba mor nyi zer phog ltar dag
/bdud rtsi tshangs bug nas zhugs pas //
bdud rtsis lus kun ltem mer gang //
sa bdag nad dang gnod pa kun //
ba spu'i sgo dang sen phrag nas //
'bu srin tshul du phyir thon nas //
bar snang khams su 'ja' ltar yal //
slar yang mdun gyi lha rnams las //
gser gyi mdog can 'od 'phros nas //
bdag dang yon bdag tshe bsod rgyas //
dpag tshad brgyad khri bzhi stong gi
/sa bcud bsdus nas gnas der thim //
bkrag mdangs gzi brjid snum 'od ldan //
sa bcud dngos grub thob par gyur /

/oM k+ShiM hi rA dza pri thi de wI swA hA/
ci nus bzla /
oM k+ShiM hi rA dza pri thi de bI sarba sid+d+hi swA hA/
lo legs phyir yin na 'di ci mang bzla /
oM a ka ni ni ka ni a byi la maN+Da la ma ye swA hA/
'khrugs bcos yin na 'di ci mang bzla /
oM a las su rak+Sha 'dus /
a la ma rak+Sha 'dus /
hU~M hU~M b+ha d+ha d+hu d+hu ma ye /
ta ke tsa ke hU~M phaT/
sa bdag klu gnyan gyi gdug pa zhi bar gyur cig
/phog thugs shor na 'di ci mang bzla /
oM k+ShiM hi rA dza pri thi de wI b+hU mi pa ti sarba ro ga shAn+tiM ku ru swA hA/
nad pa yin na 'di ci mang bzla 'o //
'bru sna mtheb kyus gso bran bya /
de yan chad tshar grangs stong khri gang 'grub bam /
lo grangs sum 'gyur ram /
brgya rtsa nas bdun la sogs do gal che chung dang bstun no //
rjes chog gshegs gsol ni /
oM k+ShiM hi rA dza pri thi de wI sarba b+hU mi pa ti sa pa ri wA ra ar+g+haM nas /
shab+da'i bar gyis mchod /
sa snying sa yi lha mo dang //
sa bdag tshogs la phyag 'tshal bstod //
de nas bshags pa bya ba ni /
mchod gtor chung dang rdzas ma 'dzom //
nyes 'gal gang mchis mthol lo bshags //
yig brgya brjod /
sa snying sa yi lha mo gnyis //
bdag dang yon bdag sbra khang dang //
zhing la brtan bzhugs sa bcud spel //
'jig rten pa yi sa bdag rnams //
rang rang so so'i gnas su gshegs //
lo ka b+hU mi pa ti sarba gats+tsha /
de nas bkra shis brjod /
phyogs mtshams gtor ma shing rtsi rnams /
khang thog phyogs mtshams brgyad du 'bul //
'brog pas phyogs mtshams gtsang sar 'bul //
gtso bo'i gtor ma khang dkyil lam //
sbra yi gung shing steng du 'bul //
zhes gnam chos sa bdag 'khrug bcos 'di ni sngags 'chang karma rA ga a s+yas sbyar ba dge legs 'phel bar gyur cig
/sarba mang+ga laM///
/
