@#//
gsang bdag rdo rje gtum po'i gsang sgrub me'i 'khor lo'i rgyun khyer gnam lcags tshwa tshwa zhes bya ba bzhugs so //
thugs gsang 'dus pa'i rdo rje can //
bla ma'i zhabs la phyag byas nas //
dbang chen thugs kyi sgrub pa yi //
rgyun khyer snying por dril nas 'chad //
lho gter dbang chen gsang ba 'dus pa'i gtum po thugs kyi sgrub pa bsnyen sgrub gter gzhung las ji skad gsungs pa sngon du song ba'i rnal 'byor pas /
rgyun gyi nyams len mdor bsdus bya bar 'dod na /
thog mar skyabs 'gro ni /
phyogs bcu'i sangs rgyas byang sems dang //
bla ma yi dam mkha' 'gro dgongs //
rkang gnyis gtso bo sangs rgyas dang //
zhi ba chags bral dam pa'i chos //
tshogs mchog 'phags pa'i dge 'dun la //
bdag sogs 'gro kun skyabs su mchi //
byin rlabs rtsa ba bla ma rje //
dngos grub ster ba'i yi dam lha //
bar chad sel ba'i mkha' 'gro ma //
bdag sogs 'gro kun skyabs su mchi //
brdal khyab chen po chos kyi sku
/gsal mdangs chen po longs spyod rdzogs //
sna tshogs 'dzin bral sprul pa'i sku //
bdag sogs 'gro kun skyabs su mchi //
rang rig lha la phyag 'tshal lo //
ma 'gags rang gsal mchod pa 'bul //
mu bzhir ltung ba mthol lo bshags //
dus gsum mnyam nyid rjes yi rangs //
'khor ba dong nas sprugs par bskul //
ka dag zang thal rjen par bzhugs //
kun kyang rang rig rtogs par bsngo //
sku gsum yongs rdzogs thob par shog
/kye ma bdag gis 'gro kun bsgral ba'i phyir //
rdo rje gtum po'i dkyil 'khor du //
'khor ba dong nas sprugs pa'i phyir //
tshad med bzhi ru sems bskyed do //
tshad med bzhi bsgom pa ni /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/lha bskyed pa la /
zhi bar bsnyen pa ni /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
stong pa'i ngang las b+h+rU~M las gzhal yas khang gi dbus su 'khor lo rtsibs bcu sngon po /
de'i lte bar rtsibs bzhi phyogs mdog
/de'i lte bar pad+ma nyi zla'i gdan la hU~M mthing nag
/de las 'od 'phros /
rgyal ba rnams mchod /
sems can rnams kyi las sgrib sbyangs /
gdug pa can thams cad dbang du bsdus te gdan 'og tu bcug
/'od zer slar 'dus te yongs su gyur pa las /
bdag nyid phyag na rdo rje sku mdog ljang gu phyag g.yas gser gyi rdo rje rtse lnga pa thugs kar 'dzin cing /
g.yon pas dngul dkar gyi dril bu 'gying thabs su brten pa /
zhal khro zhing 'dzum pas bzhad pa /
dbu skra dmar ser thor tshugs kyi lhag ma sku rgyab na 'phyang ba /
dar rnam pa lnga'i cod pan dang /
rin po che'i rgyan du mas brgyan pa /
sku smad stag sham can zhabs sems dpa'i skyil krung gis bzhugs pa /
gnas gsum 'bru gsum thugs kar raM las nyi ma'i dkyil 'khor gyi lte bar hU~M mthing nag rtsa sngags kyis bskor ba'o //
rdo rje khu tshur mdzub mo sgreng la /
khroM hU~M/
lan bzhi brjod /
thugs ka nas khroM hU~M gi yi ge bzhi spros rtsibs bzhi'i steng du babs pa las /
shar du thugs kyi bya khyung mthing ga
/lhor yon tan gyi bya khyung ser po /
nub tu gsung gi bya khyung dmar po /
byang du 'phrin las kyi bya khyung ljang gu
/rang gi dpral ba'i dbyings su sku'i bya khyung dkar po /
de rnams kyang zhi ma khro ba'i tshul gshog pa brkyang zhing sbrul rigs lnga 'dzin pa'o //
hU~M/
lan bcu brjod /
thugs ka nas hU~M bcu spros rtsibs bcu'i steng du 'khod pa las khro rgyal chen po bcu /
sgo bzhir rdo rje'i brag gi steng du sgo ma bzhi rnams skad cig gis gsal bar gyur /
lcags kyu'i rgya byas la /
thugs ka nas phyag rgya'i lha mo bzhi spros ye shes pa 'gug gzhug bcings mnyes kyi phrin las mdzad par gyur /
hU~M/
sangs rgyas kun gyi gsang ba 'dzin //
dngos grub myur du stsol ba'i lha //
'dod pa'i don la gsol 'debs kyis //
skad cig nyid la gshegs su gsol //
e h+ye hi badzra sa ma ya dzaHhU~M baM hoH
dam ye gnyis chu la chu bzhag pa ltar gyur pa'i gnas gsum du sku gsung thugs kyi ngo bo oM AHhU~M/
hU~M las 'od 'phros dbang gi lha badzra sa mA dzaH
sarba ta thA ga ta a b+hi Shiny+tsa tu mAM/
ye shes lnga'i dbang bskur /
dbang rtags su mi bskyod pas dbu brgyan /
sngags bzla ba ni /
bdag gi thugs ka'i sngags las 'od zer 'phros pas rgyal ba thams cad kyi mthu dang byin rlabs thams cad 'od zer 'ja' tshon gyi rnam pa breng ma chad par bsdus te bdag la thim par gyur /
oM badzra pA Ni nI laM b+ha ra d+ha ra hU~M phaT:
ces bzlas la /
mthar hU~M hU~M hU~M gis 'od gsal du bsdu /
de nas khro bor bsgrub pa ni /
bdag gi rig pa'i ngo bo hU~M mthing nag
/hU~M zhes brjod pas gzhal yas khang gi dbus su 'khor lo rtsibs bcu sngon po /
de'i lte bar rtsibs bzhi phyogs mdog
/de'i lte bar klu rgyal pho mo rigs lnga bsnol ba'i steng du bgegs dang dam sri kha sbubs su mnan pa'i steng du nyi zla pad+ma'i gdan la hU~M yig babs pa las 'od 'phros /
rgyal ba mchod /
sems can gyi las sgrib sbyangs /
klu 'bum gnyan khri sa bdag stong gi mthu nus bcom /
slar rgyal ba'i byin rlabs bsdus te hU~M la thim /
yongs su gyur pa las /
bdag nyid khro rgyal gsang ba'i bdag po zhal gsum rtsa zhal sku mdog mthing nag
/g.yas dkar g.yon dmar spyan dgu sdang mig tu bgrad cing mche ba gtsigs pa /
ag tshom me ltar 'bar ba'i dbu skra kham ser gyen du brdzes pa'i gseb nas rta zhal ljang gu 'tsher ba /
rta dbu'i steng du sku'i bya khyung dkar po gnam lcags kyi mchu sder dang me gshog can /
khro chu'i rwa dang zhal nas me 'bar ba /
shangs nas rlung 'tshubs pa /
spyan nas khrag khol ba /
sbrul rigs lnga bzung zhing za ba /
krang krang kring kring king king zhes stong gsum khengs pa'i sgra sgrog pa /
phyag drug g.yas gsum gser gyi rdo rje rtse dgu pa phyar zhing ral gri me 'bar ba dang /
gser gyi 'khor lo bsnams pa /
g.yon gsum sdigs mdzub me 'bar ba thugs kar bsgrengs pa dang /
dril bu /
sbrul zhags 'dzin pa /
sbrul rigs lnga dang glang ko zhing lpags stag sham gyis brgyan pa /
rdo rje'i gshog pa dang ba spu'i bu ga nas me 'bar ba /
sku che la yan lag rags shing 'jigs su rung ba /
rdo rje'i gad rgyangs ha ha hi hi sgrog pas ri rab ldeg cing hU~M hU~M gi rkan sgra brdabs pas klu dang rgyal bsen sde brgyad thams cad 'bog cing brgyal ba /
bskal pa'i me dpung dmar nag tu 'bar ba'i klong na bzhugs pa'o //
bdag gi thugs ka nas khroM bzhi 'phros rtsibs nang ma bzhi'i steng du 'khod pa las /
shar du thugs kyi bya khyung dkar po dung gi mchu sder can /
me'i gshog pa rdeb pa /
sbrul rgyal rigs dkar po za ba /
rdo rjes spyi bor brgyan pa'o //
lhor yon tan gyi bya khyung ser po gser gyi mchu sder can /
me'i gshog pa rdeb pa /
sbrul bram ze dmar khra za ba /
rin po ches dbu brgyan pa'o //
nub tu gsung gi bya khyung dmar po bye ru'i mchu sder can /
me'i gshog pa rdeb pa /
sbrul rje rigs ser po za ba /
pad+mas spyi bor brgyan pa'o //
byang du phrin las kyi bya khyung ljang gu g.yu'i mchu sder can /
me'i gshog pa rdeb pa /
sbrul dmangs rigs sngon po za ba /
rdo rje rgya gram gyis spyi bor brgyan pa'o //
slar rang gi thugs las hU~M bcu 'phros /
rtsibs bcu'i steng du 'khod /
yongs su gyur pa las shar gyi rtsibs dang por /
khro bo chen po hU~M kA ra dkar po mda' gzhu 'gengs pa /
shar rtsibs gnyis par rnam rgyal sngon skya rdo rje dang lcags kyu 'dzin pa /
shar lhor dbyug sngon can sngon po g.yas dbyug pa dang g.yon zhags pa 'dzin pa /
lhor gshin rje gshed ser nag be con dang sdigs mdzub mdzad pa /
lho nub tu mi g.yo mgon po mthing nag satwa mo dang sbrul zhags 'dzin pa /
nub tu rta mgrin dbang chen dmar po ral gri dang lcags sgrog bsdam pa /
nub byang du 'dod pa'i rgyal po mthing skya rdo rje dang b+han+d+ha bsnams pa /
byang du bdud rtsi 'khyil pa ljang gu rgya gram dang dril bu 'dzin pa /
byang shar du khams gsum rnam rgyal sngon po kha T+wAM dang rgyu zhags 'dzin pa /
byang shar rtsibs gnyis par stobs po che ljang nag g.yas satwa re dang g.yon thod dbyug 'dzin pa /
kun kyang gshog pa dang zhing g.yang stag sham sogs khro bo'i cha lugs rdzogs pa'o //
sgo bzhir brag bzhi'i steng du /
shar du sgo ma rta gdong ma dkar mo lcags kyu ma /
lhor phag gdong ma nag mo zhags pa gdengs pa /
nub tu seng gdong ma nag mo lcags sgrog bsnams pa /
byang du spyang gdong ma ljang gu dril bu 'khrol ba'o //
mtshams kyi me tog 'phreng ba la sprul pa'i khro chung grangs med pas gtams pa /
bdag gtso bo'i thugs kar ye shes sems dpa' tshon gang ba /
mthing nag khro zhing gtum pa 'od du 'bar ba'i thugs kar nyi ma'i dkyil 'khor gyi steng du hU~M mthing nag
/de'i mtha' ma rtsa ba'i sngags kyis bskor ba /
hU~M las 'od zer skar mda' ltar 'phros pas /
byang phyogs lcang lo can gyi gnas nas skad cig gis spyan drangs /
hU~M:
chos sku skye ba med pa'i ngang nyid las :
kun rdzob sgyu ma tsam du sprul pa'i sku :
dus gsum sangs rgyas kun gyi gsang ba 'dzin :
bcom ldan mthu stobs bdag po gshegs su gsol :
ye shes bskal pa me ltar 'bar ba'i klong :
'bar ba'i che mchog khro rgyal kun gyi gtso :
lhag pa'i lha mchog 'bar ba'i gar dgur ldan :
dngos grub myur du stsol mdzad gshegs su gsol :
klu gnyan sa bdag gdug pa'i tshogs rnams dang :
sde brgyad 'byung po bgegs sogs 'dul mdzad pa :
ma rungs 'dul bar mdzad pa'i phrin las bdag :
gtum chen ye shes khro bo gshegs su gsol :
badzra pA Ni dzaHhU~M baM ho :
pad+ma ka ma lA ya satwaM:
pad+ma'i phyag rgya byas la /
hU~M:
bskal pa me ltar 'bar ba'i klong :
dur khrod rab 'jigs dkyil 'khor 'dir :
mthu stobs rdzu 'phrul thugs rje'i bdag :
bcom ldan 'khor bcas bzhugs su gsol :
sa ma ya A be sha ya tiSh+Tha lhan :
hU~M:
chos dbyings rnam par dag pa'i klong :
gsang sngags rig sngags kun gyi bdag :
thugs rje'i mdzad 'phrin bsam mi khyab :
khro rgyal tshogs la phyag 'tshal lo :
a ti pU ho :
pra ti dza ho :
hU~M:
gsang bdag khro rgyal lha tshogs la :
phyi nang gsang ba'i mchod tshogs 'bul :
me tog bdug spos mar me dri :
zhal zas sil snyan mchod sprin gtibs :
gzugs sgra dri ro la sogs pa :
mchod pa'i lha mo bcu drug gis :
sa gzhi khyab pa'i gar byed cing :
nam mkha' gang ba'i phyag rgya bsgyur :
a la la ste mchod pa bzhes :
badzra puSh+pe nas shab+da ma hA sarba pany+tsa oM AHhU~M/
de nas bsnyen pa ni /
bdag gi thugs ka'i hU~M dang sngags phreng las 'od zer 'phros /
dgra bgegs gdug pa can tshar bcad /
rgyal ba rnams kyi mthu stobs byin rlabs thams cad bsdus te bdag la thim pas lus ngag yid gsum gyi sgrib pa dag
/sku gsung thugs kyi byin rlabs thob /
mthu stobs nus pa'i rtsal rgyas /
gzi brjid dpal du 'bar /
rgyal ba thams cad dang gsang ba'i bdag po'i byin rlabs nus stobs thams cad rang la rdzogs par gyur /
oM badzra tsaN+Da ma hA ro Sha Na hU~M phaT:
ces ci 'grub bzla /
thun mthar las sbyor gyi tshul du /
khyung rigs lnga yis rang sngags di ri ri bzlas pas klu dang rgyal bsen thams cad 'bog brgyal thul thul song bar gyur /
oM khroM g+ha ru Na tsa le tsa le hU~M phaT:
bdud tri mA ra ya rbad :
ces dang /
dmigs pa de nyid khro bcu la spos te /
oM badzra ma hA kro d+ha pad+ma kro tI shwa rI badzra kI li kI li ya ma hA yak+sha kA la rU pa karma raM raM dz+wa la raM hU~M phaT:
ces drag sngags khro 'dus chen mo ste de gnyis gtso bo'i bzhi cha tsam bzla /
gong bsnyen la rtags dang nus pa thon nas klu dang sa bdag 'dul bar 'dod na sngags sum sbrel sham du /
oM nA ga du na tsan de tsan de :
mi li mi li :
b+han+d+ha b+han+d+ha :
nA ga ni swA hA:
gdon bgegs 'dul na sngags sham du /
dgra bgegs dam sri nr-i tri rbad e hur thuM dzaHmA ra ya phaT:
ces btags pa bzlas te dmigs bsal dgos pa yod na ma gtogs rgyun bzlas la de gnyis mi bya'o //
mthar ye shes lha tshogs sogs kyis stong tshigs spyi ltar 'bul la bstod pa ni /
hU~M:
dur khrod me dpung 'bar ba'i klong dkyil nas :
thugs rjes dbyings las khros pa'i sku mchog ni :
dus gsum bde gshegs thugs kyi gsang ba 'dzin :
bcom ldan rdo rje 'dzin la phyag 'tshal bstod :
sku mdog mthing nag zhal gsum phyag drug pa :
khros pa'i sdang mig spyan dgu phyogs bcur bgrad :
dur khrod chas brgyad sku yi rgyan du bklubs :
sku yi yon tan rdzogs la phyag 'tshal bstod :
phyag drug phyag na mtshon cha sna tshogs bsnams :
rdo rje ral gri 'khor lo 'bar ba dang :
sdigs mdzub dril bu sbrul zhags 'ching bar mdzad :
phyag gi yon tan rdzogs la phyag 'tshal bstod :
hU~M dang phaT kyi sgra chen rab tu sgrog :
bdud dang 'byung po klu rnams 'dul mdzad cing :
rgyal ba kun gyis gsang ba'i mnga' dbang bskur :
mthu stobs rtsal chen rdzogs la phyag 'tshal bstod :
sku gsung thugs las sprul pa'i khyung rigs lnga :
gnam lcags mchu sder gdengs shing me gshog rdeb :
krang kring sgra 'byin klu bdud zas su za :
'jigs byed drag po'i tshogs la phyag 'tshal bstod :
rang byung sprul pa'i khro rgyal chen po bcu :
sgeg pa rngam dang za byed 'jigs par byed :
ye shes me dpung 'bar ba'i klong dkyil nas :
bgegs dpung 'joms par mdzad la phyag 'tshal bstod :
sgo bzhi skyong mdzad khro rgyal chen mo bzhi :
'dzin bcing bsdom rdeg phrin las rnam bzhi mdzad :
lhag pa'i khro bo mthu stobs mnga' ba'i bdag :
bdud 'dul lha tshogs rnams la phyag 'tshal bstod :
ces bstod /
mthar rdzogs rim bsgom pa ni /
snang srid thams cad 'od sngon po'i rnam par zhu nas gzhal yas khang la thim /
gzhal yas khang 'khor nas gtso bo thugs srog hU~M gi bar du 'dus /
hU~M yang gyen rdzogs nA da la thim /
de chos dbyings spros pa dang bral ba'i ngang du snyoms par zhugs par gyur /
hU~M hU~M hU~M/
zhes bsdu /
phaT phaT phaT/
slar rang nyid gsang bdag dam tshig sems dpa'i rang bzhin du gyur /
ces ldangs la bsngo smon byas nas spyod lam la 'jug go
/bsnyen sgrub rkang tshugs pa'i skabs su'ang 'di nyid khyer bde'i las kyi byang bur gtang bar 'dod na /
mdun bskyed bum pa b+h+rU~M las gzhal yas khang gi nang du gtso 'khor yongs rdzogs bdag bskyed kyi tshig ris gcig gis rnam pa tha dad du bskyed cing /
bzlas pa'i 'phro 'du dang sngon rjes kyi bya ba rnams gter gzhung ltar byas pas 'thus shing /
tshogs mchod bya bar spro na dbang chen gsang 'dus gzhung la cung zad kha bsgyur ba dang /
bsnyen sgrub skabs sogs gter srung mchod pa'ang rang gzhung grub na shin tu legs la /
ma 'grub tshe gter bdag spyi gtor smin gling lugs tsam cis kyang bya'o //
klu gdon gtsor gyur snyigs dus kyi //
gdug can gnyen po yang zab bcud //
skal ldan kun gyis dgyes rol nas //
rgyal kun thugs kyi gsang 'dzin shog
/ces pa 'di'ang thos bsam sgom gsum gyi spyod pa las nam yang mi g.yel ba dge bshes phan bde bzang pos gsung gis bskul ngor /
pad+ma gar gyi dbang phyug rtsal gyis dpal spungs yang khrod du bris pa dge legs 'phel //

//
