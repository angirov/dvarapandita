@#//
rta mgrin bde gshegs gcig dril gyi dkyil 'khor du dbang bskur ba'i cho ga dbang chen thugs kyi bcud thig ces bya ba bzhugs so //
na mo gu ru ha ya grI bA ya /
bde chen 'bar ba'i gsang ba gsum //
rgyal kun dbyings dang snyoms par zhugs //
byin rlabs glog ltar myur ba'i lhas //
stan 'dir dngos grub rnam gnyis stsol //
'dir dbang bskur ba la sbyor ba yo byad kyi gshom ni /
steng bu khebs ldan steng gzhung mthun dkyil 'khor ras bris sam med na maN+Dal dri bzang gis chag chag btab par 'bru'i tshom bu gcig bkod pa'i steng seng ldeng phur pa dar dmar po'i cod pan can phur stegs la gzug
/g.yas su bum pa bcud ldan mgul chings dmar po can gyi nang du yungs dkar la rtsa sngags bzlas pa blugs shing kha rgyan gzungs rdor bcas pa dang /
g.yon du dpal gtor rta zhal gyis mtshan pa dar gdugs dmar po phub pa dgod /
rta zhal /
dur khrod chas brgyad kyi tsakli /
sngags byang /
gzhung pod /
phreng dmar rnams ci bder bzhag
/mdun du sman raka gtor gsum /
chu gnyis nyer spyod bskor bsham bya /
las bum /
phrin las la dgos pa'i sngon gtor tshogs kyi yo byad sogs tshogs par bya'o //
de nas las byang brgyud 'debs nas brtsam mthar chags su gtang /
lha bskyed /
dbang chen 'bar ba'i sku la yongs su rdzogs //
zhes pa'i mtshams su /
bum pa b+h+rU~M las ye shes gzhal yas khang //
bdud rtsi'i rgya mtshos yongs su gang ba'i dbus //
rang nyid thugs las hrIHyig dmar po 'phros //
yongs gyur bde gshegs kun 'dus rta mgrin rgyal //
dmar nag dbu gsum phyag drug zhabs bzhi bgrad //
dbu gtsug rta zhal dur khrod dpal chas brgyan /
khro bo'i go cha bya khyung sprul pa 'gyed //
phur pa hrIHlas gzhal yas khang gi dbus //
dbang chen rta mgrin khro tshogs khyung bcas gsal //
spyi mgrin snying gar sogs bzlas pa'i bar gtang /
bzlas pa'i skabs bdag mdun thams cad la spro bsdu'i dmigs pa so sor gtong ba dang /
bum lha las bdud rtsi'i rgyun babs pa sogs spyi ltar dmigs nas rtsa sngags bungs bskyed /
drag sngags ci 'grub bzla /
dbang sgrub tsam la sham 'dogs mi dgos /
mthar gtor ma 'bul /
las bum du phrin las kyi rta mgrin dpa' bo gcig pa bskyed la sngags kyis byin brlab /
bka' srung gtor 'bul /
tshogs byin rlabs nas bsgral bstab yan tshang bar btang la rig pa'i me tog dor zhing gnang ba nod do //
dngos gzhi dbang gi cho ga ni /
slob ma rnams las chus khrus bya /
las byang ltar bgegs gtor btang la bka' bsgo mtshams bcad bya /
me tog bkye bsdu dang sems bskyed gsal btab la /
de la 'dir rgyal ba thams cad kyi thugs rje'i rang gzugs 'phags pa spyan ras gzigs dbang phyug gdul bya gdug can rnams kyi ngor 'bar ba chen po'i skur bstan pa khro bo'i rgyal po rta mgrin la rgyud dang gdams ngag gi rigs gsar rnying gnyis ka las 'byung zhing /
de'ang rdo rje'i rigs su sgrub pa rdo rje khro bo rta mgrin nag po /
rin chen rigs su sgrub pa rta mchog he ru ka ser po /
pad+ma'i rigs su sgrub pa pad+ma dbang chen dang pad+ma mthar byed /
las kyi rigs su sgrub pa don yod rta'i rgyal po /
de dag la'ang ye shes he ru ka ltar sgrub pa /
las kyi khro bo ltar sgrub pa /
'jig rten dregs pa'i sde dpon ltar sgrub pa'i tshul mang du bzhugs pa las /
snga 'gyur gter ma'i phyogs su sgrub sde chen po brgyad las /
pad+ma gsung gi rigs dpal chen he ru ka ltar sgrub pa'i tshul rgyas 'bring bsdus pa mtha' yas pa zhig 'byung ba las /
'dir gter ston grub thob thams cad kyi rgyal po mnga' bdag nyang ral nyi ma 'od zer gyis lho brag mkho mthing lha khang nas spyan drangs pa rta mgrin bde gshegs 'dus pa'am /
bde gshegs gcig dril gyi dkyil 'khor du dbang bskur ba bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
bla ma slob dpon dgongs su gsol //
mi gnas ye shes lha yi lha //
dbang chen rgyal po dgongs su gsol //
bdag cag dad ldan skal pa bzang //
dbang chen dkyil 'khor 'dir 'jug na //
bdag la byin gyis brlab tu gsol //
lan gsum zhu /
slob dpon gyis gnang ba sbyin pa ni /
nyon cig skal ldan rigs kyi bu //
dbang chen dkyil 'khor chen po ru //
zhugs nas byin gyis brlab 'dod na //
bla ma rig 'dzin bdag dang ni //
dbang chen rta mchog rgyal po la //
lus ngag yid gsum dang ba yis //
gus pa'i sems kyis mnyan par bya //
bstan pa spyi'i 'jug sgo dang mthun par theg pa la rim par 'jug cing rgyud rnam par dag pa'i slad du /
bla ma dkyil 'khor gyi lha tshogs rgyal ba sras dang bcas pa sprin bzhin gtibs nas bzhugs pa'i spyan sngar /
bdag gzhan nam mkha' dang mnyam pa'i sems can thams cad snying po byang chub la mchis kyi bar du skyabs su 'gro ba'i 'dun pas 'di'i rjes zlos /
bdag ni deng nas sogs las byang ltar lan gsum /
mar gyur 'khor ba'i rgya mtshor sdug bsngal gyis g.yeng ba mtha' dag sangs rgyas kyi sa la bsgral ba'i slad du pad+ma dbang gi dkyil 'khor du 'jug cing lam zab mo bsgom par sems bskyed pa 'di'i rjes zlos /
sems can ma lus sogs lan gsum /
zhing mchog de dag gi spyan sngar gsag sbyong spel gsum gyi snying por gyur pa yan lag bdun pa tshul bzhin du bya ba'i ting nge 'dzin dang ldan pas 'di'i rjes zlos /
phyogs bcu dus gsum sogs /
oM AHhU~M gis byin brlabs pa'i me tog gtad la /
mchog gi me tog lha dang mi'i rgyan dam pa'i phreng ba phyag thal mo sbyar ba'i bar du thogs nas dkyil 'khor gyi lha la 'bul ba'i mos pas 'di'i rjes zlos /
me tog la sogs ye shes phreng //
sngon tshe ye shes brnyes pa'i lha //
thugs kyi gnang bar dgongs nas kyang //
gang yin de la dbab tu gsol //
oM pra tIts+tsha badzra hoH
zhes 'dor du gzhug
/de ltar phul ba dkyil 'khor gyi gtso bos bzhes te slar ye shes kyi cod pan du byin gyis brlabs nas khyed rang gi spyi gtsug tu bcings par mos shig
/i maM satwa ma hA bA la hrIHbadzra kro d+ha /
zhes me tog slar spyi bor bzhag la /
legs so legs so rigs kyi bu //
dbang gi dngos grub thob 'dod na //
bla ma mnyes par bkur nus sam //
dbang chen sku ru bsgom nus sam //
de ltar nus na byin gyis brlab //
ces pa'i lan du 'di'i rjes zlos /
hoH
bla ma yi dam dgongs su gsol //
bla ma sangs rgyas kun dang mnyam //
nam du yang ni spang mi bya //
dbang chen sku ru rtag tu bsgom //
sngags kyi snying po'ang mi brjed bzla //
byin rlabs chen po dus 'dir stsol //
gzhung du mi gsal yang spyi 'gro ltar na /
de nas ye shes pa dbab pa la sgo gsum gyi gnad gcun te dmigs pa 'di ltar du mdzod /
las chu 'thor la las sngags kyis bsang /
shUn+ya tAs sbyang /
stong pa'i ngang las klu dang dregs pa pad nyi zla ba'i gdan gyi steng du khyed rang gi rig pa'i ngo bo hrIHdmar po las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las khyed rang dbang chen rta mchog rgyal po sku mdog dmar po dbu gsum g.yas dkar g.yon sngo dbus dmar ba'i steng du rta mgo ljang zhur gsum gyis mtshan cing rigs lnga'i dbu rgyan gyis spras pa /
phyag drug gi g.yas dang pos gser gyi zhags pa dang mi g.yo mgon po khra thabs su 'gyed pa /
bar pas ral gri
/tha mas dgra satwa bsnams pa /
g.yon dang pos lcags sgrog dang phyag na rdo rje khra thabs su 'gyed pa /
bar pa na thong gshol /
tha mas tho ba bsnams pa /
glang ko zhing lpags stag sham khrag zhag thal chen sbrul rigs lnga rdo rje'i gshog pa sogs dpal dang dur khrod chas kyis spras shing klu rigs bzhi zhabs kyis mnan pa /
bskal pa'i me dpung 'bar ba'i klong na 'gying ba'i gnas gsum 'bru gsum dang /
slob dpon dkyil 'khor pa'i thugs ka nas kyang 'od zer nam mkha' gang bar 'phros /
phyogs bcu dus bzhi'i rgyal ba sras dang bcas pa thams cad kyi thugs rgyud bskul te dpal pad+ma dbang chen gyi sku phyag rgya /
gsung yig 'bru /
thugs phyag mtshan gyi rnam par char babs pa ltar byon nas sgo gsum la dbyer med du thim pas byin gyis brlab par mos shig
/spro na las byang ltar byin 'beb kyang brjod /
spos dud rol mo'i sgra sbyar te /
oM ru lu ru lu hU~M phaT/
e A ral+li hrIM hrIM dzaH
zhes pa drag tu brjod /
sku gsung thugs kyi ye shes sgo gsum la brtan par byas pa'i mos pa mdzod /
rgya gram spyi bor bzhag la /
oM tiSh+Tha badzra /
zhes brjod /
slob dpon gyi thugs ka nas 'phros pa'i 'od zer gyis dbang gi lha nam mkha' gang ba spyan drangs pa rnams kyis bkra shis pa'i rnam pa mang po dang ldan pas /
rin po che'i bum pa ye shes bdud rtsi'i chu rgyun gyis gang bas dbang bskur rnams rim par bstsal bar mos shig
/bum pa spyi bor bzhag la /
hU~M hrIH
bkra shis yid 'ong lha yi bum pa 'dis //
bltams pa tsam gyis lha rnams kun gyis dgongs //
dbang chen dbang la mnga' mdzad dpal chen po //
kun la dbang sgyur chen po'i dbang bskur ro //
yongs la mnga' mdzad khro rgyal dbang thob shog
/oM pad+ma ma hA shrI he ru ka hU~M AH
de ltar dbang bskur pas khyed rang gi lus dbang chen rta mgrin khro bo'i rgyal po dngos su gyur par mos mdzod /
bum pa dpral bar bzhag la /
hU~M/
khro rgyal kun gyi sku yi ngo bo ni //
ya mAn+ta ka gshin rje'i gshed po yis //
rigs kyi bu khyod la ni dbang bskur bas //
bde gshegs sku yi byin rlabs dbang thob shog
/oM ya mAn+ta ka hU~M AH
dpral bar gshin rje gshed po mthing nag zhal gsum phyag drug pas mtshan par mos shig
/bum pa mgrin par bzhag la /
hU~M/
ljags steng spros bral skyon med pad+ma'i gsung //
sangs rgyas gtso bo snang ba mtha' yas yin //
rgyal ba rigs kyi bdag pos dbang bskur bas //
spros bral 'gag med gsung gi dbang thob shog
/oM pad+ma d+ha ra hrIHAH
lce la sangs rgyas snang ba mtha' yas dmar po mnyam gzhag gi phyag rgya can gyis mtshan par mos /
bum pa snying gar bzhag la /
hU~M/
sangs rgyas kun gyi chos sku pad+ma'i thugs //
rta mgrin rta skad bzhad pa ye shes sems /
khro mchog ye shes rngam pas dbang bskur bas //
bde gshegs gsung gi byin rlabs dbang thob shog
/oM ha ya grI ba hU~M AH
snying gar rta mgrin ye shes sems dpa' dmar po zhal gsum phyag drug pas mtshan par mos /
bum pa lte bar bzhag la /
hU~M/
sangs rgyas kun gyi thugs rje'i ye shes sras //
bcom ldan rdo rje gzhon nu phur pa'i lha //
thugs nyid mi rtog ye shes gsal ba'i lhas //
bde gshegs thugs kyi byin rlabs dbang thob shog
/oM shrI badzra ku mA ra hU~M AH
lte bar rdo rje gzhon nu mthing nag zhal gsum phyag drug pas mtshan par mos /
bum pa lag pa g.yas su bzhag la /
hU~M/
bde gshegs kun gyi yon tan rin po che //
thugs rje'i shugs kyis 'gro ba'i don mdzad pa //
mi g.yo mgon po ye shes khro bo'i rgyal //
yon tan lhun grub chen pos dbang thob shog
/oM tsan+Da ma hA ro Sha Na hU~M AH
lag pa g.yas par mi g.yo mgon po ljang sngon zhal gsum phyag drug pas mtshan par mos /
bum pa lag g.yon du bzhag la /
hU~M/
bde gshegs phrin las myur mgyogs thugs rje las /
rig sngags bdag po log 'dren kun 'dul ba //
phyag na rdo rje gtum drag rngam pa'i lha //
phrin las thogs pa med pa'i dbang thob shog
/oM badzra tsan+Da ma hA ro Sha Na hU~M AH
lag pa g.yon par phyag na rdo rje mthing nag zhal gsum phyag drug pas mtshan par mos /
bum pa dpung pa g.yas su bzhag ste /
hU~M/
bde gshegs kun gyi phrin las rgya mtsho las //
rtog pa 'phang gcod thabs kyi rang bzhin te //
gshog pa g.yas par rnam rgyal thabs su shar //
phrin las rgya mtsho'i 'gro don dbang thob shog
/oM badzra kro d+ha bi dza ya hU~M AH
gshog pa g.yas par rnam par rgyal ba dkar po zhal gsum phyag drug pas mtshan par mos /
bum pa dpung pa g.yon du bzhag la /
hU~M/
bka' gsang rmad byung bde gshegs las mdzad pa /
khams gsum rnam rgyal nyon mongs bdud las rgyal //
gshog pa g.yon pa shes rab ngang du shar //
lta ba dbyings la spyod pa'i dbang thob shog
/oM badzra trai lokya bi dza ya hU~M AH
gshog pa g.yon par rnam par rgyal ba dmar skya zhal gsum phyag drug pas mtshan par mos /
lag pa g.yon gyi sor mo'i steng du bum pa bzhag la /
hU~M/
gdug pa'i klu rnams dbang du sdud pa dang //
ye shes sprul pas gdug pa 'joms pa'i phyir //
rigs lnga'i khyung chen lnga yi sku ru shar //
phrin las klu dang gdug pa 'dul ba'i dbang thob shog
/oM sa hrI ta ga ru Na hU~M phaT AH
sor mo lnga rigs lnga'i bya khyung mthing dkar ser dmar ljang gu rnams su gyur par mos shig
/bum pa mgor bzhag la /
hU~M/
bde gshegs rigs lnga sku lnga ye shes lnga //
sangs rgyas kun gyi gtso mchog rgyal ba lnga //
rigs lnga'i sangs rgyas sku la rdzogs pa yis //
ye shes lnga ldan sku lnga'i dbang thob shog
/hU~MHoM swA AMHhA AH
bum chu 'thor zhing blud la /
dbu la rigs lnga'i sangs rgyas kyis brgyan par gyur pa'i mos pa mdzod /
rta mgo spyi bor bzhag la /
hU~M/
dbang gi rta mgo ljang gu rta skad 'tsher //
sku gsung thugs la myur du rdzogs pa'i sku
/dregs pa dbang sdud khro tshogs zil gyis gnon //
rta skad rngam pa'i dbang mchog thob par shog
/g+ho ra hri hU~M AH
rta mgos mnga' gsol bas dbang gi rta skad sa gsum du khyab pas 'khor 'das zil gyis gnon cing dbang du 'dus par mos shig
/dur khrod chas rnams gtad la /
hU~M/
glang chen ko rlon brjid du che ba dang //
zhing lpags g.yang gzhi thabs la mkhas pa dang //
stag gi pags pa'i sham thabs ldan pa dang //
thod pa'i phreng bas 'khor ba 'dren pa dang //
sbrul gyi chun pos gdug pa sgrol ba dang /
khrag zhag thal chen mkha' 'gro sdud pa dang //
dur khrod chas brgyad sku la dbang bskur bas //
ma mo mkha' 'gro dbang du sdud pa dang /
khro tshogs thams cad dgyes pa skyed pa dang //
bdud dang dgra bgegs ma lus 'dul bar shog
/ma hA kro d+ha hU~M AH
sku la bgo ba'i gos gsum dang byug pa'i rtsi gsum /
thod sbrul dur khrod chas kyis brgyan cing mnga' gsol bas 'jig rten gsum na che btsan 'gran zla dang bral ba'i gzi brjid bskyed par mos shig
/sgrub phur lag tu gtad la /
hU~M/
ye shes rta mgrin khro bo'i 'gying phur 'di //
pad+ma dbang chen sku yi rten yin pas /
khro 'gying brjid pas gdug pa 'dul bar byed //
bcangs pa tsam gyis khams gsum dbang du sdud //
btab pa tsam gyis srid gsum rdul du rlog
/skal ldan rigs kyi bu yis bzung bar bya //
pad+ma dbang chen rgyal pos byin gyis rlobs /
na mo bud+d+hA ya /
kI li kI la ya /
tsan d+ha mi ri li /
tsan d+he tsan d+he /
tsan d+he nA ga b+han+d+hA ya hU~M phaT phaT/
phur pa dbang chen skur gsal ba gtad pas dpal chen rta mgrin dbang gi rgyal po dang gnyis su med pa'i go 'phang thob par mos shig
/bzlas lung ni /
slob dpon gyi ye shes sems dpa'i thugs ka'i hrIHsngags phreng dang bcas pa las sngags phreng dmar po pad+ma rA ga'i phreng ba lta bu 'phros te byung /
khyed rang gi snying gar ye shes sems dpa' rta mgrin dmar po'i thugs kar hrIHyig gi mthar 'khod par mos la sngags 'di'i rjes zlos lan gsum mdzod /
phreng ba sbrel la rtsa sngags dang drag sngags lan gsum gsum bzlar gzhug
/sngags byang dang phreng ba mgrin par bzhag la /
hU~M/
bde bar gshegs pa thams cad 'dus pa yi //
drag sngags zab mo gdug pa 'dul ba yi //
bzlas pa tsam gyis bde gshegs kun dang nye //
bsgrubs par gyur na sngags kyi dngos grub thob //
btab par gyur na dgra bgegs rdul du rlog
/rigs kyi bu khyod kyis ni sgrub par gyis //
drag sngags gsung gi snying po'i dbang thob shog
/sgrub pod lag tu gtad la /
dpal bde gshegs gcig dril gyi chos bka' yongs su rdzogs pa la rang dbang thob nas byin rlabs nus pa'i mthu dang ldan par gyur cig
/ces brjod /
dpal gtor spyi bor bzhag la /
hU~M/
rmad du byung ba dpal gyi gtor chen 'di //
dbang chen khro tshogs thugs dam bskang ba dang //
mkha' 'gro chos skyong dam can mchod pa'i phyir //
rmad byung mchod pa'i gtor mas dbang bskur bas //
dam can 'du zhing mthu rtsal che bar shog
/ma hA ba lin ta hU~M khA hi /
dpal chen rta mchog dbang gi rgyal po /
ye shes khro chen rnam drug
/rigs bdag snang ba mtha' yas /
bka' sdod srung ma'i tshogs dang bcas pa rnams kyis sku gsung thugs yon tan phrin las yongs su rdzogs pa'i byin rlabs dbang bskur stsol ba dang /
mchog thun mong gi dngos grub 'grub pa'i sdongs grogs mdzad du gsol /
ces brjod la lag tu gtad /
shis brjod ji ltar 'os par bya /
des gter kha gong ma'i gsang mdzod chen po las byon pa'i rta mgrin bde gshegs 'dus pa'i smin byed legs par grub pa lags pas sogs mtshams sbyar la dam tshig gzung ba /
gtang rag maN+Dal spyi dang mthun pas dbang gi rjes rim bya /
tshogs la rol zhing lhag ma gtang ba nas shis brjod kyi bar dkyil 'khor rjes chog las byang ltar mthar chags su bya'o //
lha gcig sgom dang sngags gcig pu //
bzlas chog bde gshegs spyi sgrub 'dir //
'jug pa'i skal ba bzang ldan te //
skye dgu 'bad med grol bar shog
/deng sang rta pod gzhung du 'di'i dbang lung gi rgyun chad pas 'bad pas btsal nas gter mdzod du bzhugs su gsol yang gter gzhung lag len 'debs dka' bas gsal bar byed pa po ni /
pad+ma gar dbang blo gros mtha' yas te gsung gi dbang phyug gi pho brang dang nye ba tsa 'dra rin chen brag tu bgyis pa dge legs 'phel //

//
