de nas bstod pa bya ba ni :
hU~M:
stong nyid chos kyi dbyings kyi dkyil 'khor nas :
thugs rjes sprul pa bdag gzhan gnyis kyi dpal :
rnam par thar pa gsum gyi sgo 'byed ma :
shes rab pha rol phyin la phyag 'tshal lo :
hU~M:
rtog med dgyes pa'i tshul gyi sku sprul ma :
nag mo khros mas lha rnams zil gyis gnon :
chos nyid mi 'gyur sku mdog mthing nag ma :
longs spyod rdzogs pa'i sku la phyag 'tshal bstod :
hU~M:
g.yas na gcod byed gri gug bsnams pa ni :
bdud dang mu stegs phyogs rnams skrag par mdzad :
nyon mongs rnam par rtog pa rtsad nas gcod :
phrin las mthar phyin khyod la phyag 'tshal bstod :
hU~M:
g.yon pa thod khrag gang ba bsnams pa ni :
thugs rjes chags pa'i tshul gyis 'gro don mdzad :
stong nyid snying rjer 'brel ba'i bdag nyid can :
thugs rjes 'gro don mdzad la phyag 'tshal bstod :
hU~M:
rgyal mtshan kha T+wAM ga ni thugs kar gtad :
dug gsum rtsad gcod 'khor ba'i g.yul ngo bzlog :
sku gsung thugs dang mnyam sbyor khro mo'i sku :
sku gsum lhun grub sku la phyag 'tshal bstod :
hU~M:
srid gsum rnam rtog thams cad 'joms pa'i phyir :
'jigs byed chen po phag gi gdong pa can :
ye shes khro zhal 'jigs pa'i khro gnyer can :
mthu stobs bdag mo khyod la phyag 'tshal bstod :
hU~M:
gdug pa za byed 'jigs pa'i mche ba can :
bdud dang mu stegs thams cad zil mnan nas :
zhal gdangs ljags 'dril drag po'i skan sgra brdeb :
stong nyid sgra sgrog khyod la phyag 'tshal bstod :
hU~M:
dug gsum mthar byed spyan gsum me ltar 'bar :
ye shes lnga ldan thod pas dbu la brgyan :
sku lnga rab rdzogs ye shes mkha' 'gro ma :
yon tan mthar phyin khyod la phyag 'tshal bstod :
hU~M:
ngo mtshar chen mo dgyes pa'i gad rgyangs can :
dug lnga 'joms phyir dur khrod chas kyis brgyan :
dgyes pa'i gad mos 'khor ba skam sar 'dren :
rtags kyi 'gro don mdzad la phyag 'tshal bstod :
hU~M:
phag skad ngur ngur steng du bsgrags pa yis :
gzugs med khams kun ma lus dbang du sdud :
phag skad ngur ngur bar du bsgrags pa yis :
gzugs khams ma lus dbang du sdud par byed :
phag skad ngur ngur 'og tu bsgrags pa yis :
'dod khams gnas rigs ma lus dbang du sdud :
khams gsum dbang sdud ma la phyag 'tshal bstod :
hU~M:
phag skad drag po shar du bsgrags pa yis :
rdo rje mkha' 'gro'i tshogs rnams pho nyar 'gyed :
phag skad drag po lho ru bsgrags pa yis :
rin chen mkha' 'gro'i tshogs rnams pho nyar 'gyed :
phag skad drag po nub tu bsgrags pa yis :
pad+ma mkha' 'gro'i tshogs rnams pho nyar 'gyed :
phag skad drag po byang du bsgrags pa yis :
las kyi mkha' 'gro'i tshogs rnams pho nyar 'gyed :
mkha' 'gro dbang du sdud la phyag 'tshal bstod :
b+h+yo :
phag mo nag mo chen mo khros ma'i sku :
mkha' 'gro rigs bzhi'i 'khor dang bcas pa yis :
khams gsum gdug pa thams cad rdul du rlogs :
dregs pa ma lus thams cad dbang du sdus :
mkha' 'gro pho mo thams cad las la khyes :
bka' dang dam bzhin bcol pa'i phrin las mdzod :
ces bstod la :
phag skad ngur zhing phrin las drag tu bcol lo ///
/
