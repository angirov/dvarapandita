@#//
rdo rje phag mo'i zab rgya las /
zab lam khrid kyi nyams len snying por dril ba zung 'jug them skas zhes bya ba bzhugs so //
na mo gu ru badzra yo gi nI yai /
gab pa gting nas slong ba'i thabs mkhas dang //
'khrul rtog rtsad nas gcod pa'i shes rab mchog
/zung 'jug 'bras nyid lam gyi rnam par shar //
bla ma rdo rje btsun mos bdag byin rlobs //
lam zab yongs rdzogs khyad par myur bde'i thabs //
ma sbas gsal ston phyag bzhes rgyun ma chad //
rnal 'byor kun la grags pa gsal ldan pa //
zab rgya'i khrid tshul phyogs tsam mtshon par bya //
de'ang gter ston rig 'dzin chen po rgod kyi ldem 'phru can gyis byang zang zang lha brag nas mdzod lnga yongs su rdzogs pa'i gter kha chen po spyan drangs pa'i nang tshan rdo rje sems dpa'i klong chen drug
/o rgyan pad+ma'i snyan brgyud drug
/rdo rje phag mo'i zab rgya drug la sogs pa zab cing rgya che ba du ma byon pa phal cher yang gter du sbas pa'i nang nas /
rdo rje phag mo'i zab rgya'i chos skor rnams mang yul ri bo dpal 'bar gyi brag rdo rje rgya gram gyi lte ba nas /
lha lcam nus 'byin sa le'i yang srid gter ston bstan gnyis gling pa'am pad+ma tshe dbang rgyal pos spyan drangs te nyams len brgyud pa zam ma chad par byon pa 'di nyid nyams su len pa la gnyis /
smin byed kyi dbang dang /
grol byed kyi gdams pa'o //
dang po ni /
mtshan nyid dang ldan pa'i bla ma las dbang chog pad+ma'i phreng ba ltar tshul bzhin nos la dam tshig rnam par dag pa rtsa bar gzung ngo //
gnyis pa grol gdams la gsum /
rgyud dag par byed pa sngon 'gro'i chos /
grol byed khrid kyi rim pa dngos gzhi /
rjes nye bar mkho ba'i yan lag bshad pa'o //
dang po la /
bkra bzang pa'i phyag bzhes su thog mar blo ldog rnam bzhi bsgom pa thun mong gi sngon 'gro dang /
rdor sems sogs thun mong min pa'i sngon 'gro'i rnam gzhag mdzad pa'ang spyi dang mthun pas legs so //
byang pa yab sras phyag len du rang lugs thun mong ma yin pa sngon 'gro gnad kyi gzer lnga'i khong du bsdus te 'chad pa ltar na /
thog mar thun gyi sngon 'gro rlung skyon bsal ba ni /
lus drang bar bsrang /
rlung cung zad nang du bzung /
dmigs pa rang gis tshe rabs thog ma med pa nas /
nyon mongs zhe sdang gi sgo nas bsags pa'i nad gdon sdig sgrib thams cad rlung dkar la mog pa'i rnam pa can du phyir sangs kyis song bar bsam la /
sna bug g.yas nas phyir 'bud drag po gsum dang /
de bzhin du g.yon nas 'dod chags kyi sgo nas bsags pa'i las sgrib thams cad rlung dmar la mog pa'i rnam pa can dang /
gnyis mnyam na gti mug gi las sgrib rnams rlung dud pa'i mdog can du phyir song bar bsam la dgu phrugs su 'bud /
rjes la ha sprug re bya /
de nas byin rlabs myur du 'jug pa dang bar chad sel phyir tshig bdun gsol 'debs tshar gsum brjod pa'i dang pos rang dbang chen yab yum spyi bor bla ma bcas gsal gdab /
gnyis pas spyan drangs shing gsol ba 'debs pa /
gsum pas rang la bstims te mnyam par 'jog pa rnams thun thams cad kyi sngon du gtang ngo //
de nas khrid kyi sngon du 'gro ba gzer lnga la'ang skyabs sems gnyis gcig tu bsdus te bla ma'i rnal 'byor gzer lnga'i khongs su byed pa dang /
skyabs sems so sor phral /
bla ma'i rnal 'byor thun mong ma yin pa'i sngon 'gror byed pa'i lugs srol gnyis las 'dir phyi ma ltar byed pa phyag len du snang ba ltar 'chad pa la gnyis /
thun mong dang /
khyad par ro //
dang po la gnad kyi gzer lnga las thog mar skyabs su 'gro ba la'ang lnga /
skyabs yul ngos gzung ba /
skyes bu gsum gyi blo'i khyad par /
skyabs su 'gro ba'i tshul /
phan yon /
bslab bya rnams so //
dang po ni /
thun mong phyi'i skyabs yul dkon mchog rin po che gsum /
khyad par nang gi rtsa ba gsum /
bla med gsang ba sku gsum /
a ti yang gsang gi ngo bo rang bzhin thugs rje gsum mo //
gnyis pa blo khyad ni /
skyes bu chung 'bring mtho ris dang rang don thar pa don gnyer kyi blo spangs nas /
mtha' med pa'i sems can gyi sdug bsngal mthong nas de rnams 'khor ba las sgrol ba'i phyir skyabs su 'gro ba skyes bu chen po'i lam la bslab /
gsum pa 'gro tshul ni /
spyir theg pa spyi'i lugs kyis sangs rgyas la ston pa /
chos la skyabs /
dge 'dun la lam bsgrub pa'i grogs su mos te skyabs su 'gro ba dang /
gsang sngags spyi'i lugs kyis sgo gsum bla ma la 'bul /
yi dam la bsten /
mkha' 'gro la grogs su mos te skyabs su 'gro ba dang /
khyad par thabs mchog rdo rje snying po 'di'i lugs su /
rtsa sprul sku
/rlung longs sku
/thig le chos skur dag pa'i myur lam la skyabs su 'gro ba dang /
a ti yang gsang gi skyabs 'gro ni /
skyabs yul de rnams thugs rgyud kyi ye shes ngo bo rang bzhin thugs rje gsum rang rgyud la bsgrub byar byed cing la bzla'i don la mnyam par 'jog pa'i gnad nges par byas nas /
skyabs 'gro'i dmigs pa ni /
rang gi spyi bor pad+ma'i sdong po 'dab ma bzhi pa dbus kyi ze'u 'bru cung zad mtho ba'i steng du nyi zla'i gdan la ngo bo rang gi rtsa ba'i bla ma nyid la rnam pa brgyud pa drug 'dus kyi bdag nyid dbang chen rta mgrin yab yum sku mdog dmar po zhal gcig phyag gnyis kyis gri thod 'dzin pa /
dur khrod kyi chas kyis spras shing dbu gtsug tu rta dbu ngur bas khams gsum dbang du sdud pa /
me dpung gi klong nas 'gyings stabs su bsgrad pa sangs rgyas thams cad 'dus pa'i ngo bor bzhugs par gsal /
de'i mdun nam shar phyogs kyi 'dab mar rnam snang gang can mtsho la /
shAka thub la sogs longs sprul gyi sangs rgyas thams cad dang /
yi dam lha tshogs thams cad kyis bskor ba /
g.yas kyi 'dab mar 'gog bden rnam byang gi chos kyi ngo bo yin pa la rnam pa glegs bam brag ri brtsegs pa lta bur 'ja' 'od kyi klong na A li kA li'i rang sgra sgrog pa /
rgyab tu nye sras brgyad sogs theg chen byang sems kyi dge 'dun dang /
nyan thos zung bzhi ya brgyad sogs thun mong gi dge 'dun rnams dang /
g.yon du mgon po bstan srung yongs rdzogs sogs ye shes dang las las grub pa'i chos srung dam can rgya mtsho thams cad kyang dge 'dun dkon mchog gi ngo bor bzhugs pa /
steng 'og bar gsum sangs rgyas byang sems dpa' bo mkha' 'gros gang ba /
de dag thams cad kyi mkhyen brtse nus gsum gyi yon tan dpag tu med pas bdag nyid la rjes su brtse bas dgongs te bzhugs pa la /
pha ma dang gnod byed kyi gtso bo byas bdag gzhan sems can thams cad thal mo sbyar te dus 'di nas gzung ste byang chub ma thob kyi bar du /
skyid rung sdug rung khyed las skyabs dang re sa gzhan na med do snyams pa'i mos gus kyi gdung shugs drag po rtse gcig pas /
kye ma :
khams gsum 'khor bar 'khyams pa'i sems can kun :
bla med dkon mchog gsum la skyabs su mchi :
zhes pa nas /
chos skyong dam can rnams la skyabs su mchi :
zhes pa'i bar thun du bcad nas 'bum ther sogs ma grub bar gsog
/grangs gsog skabs phyi ma rnams la /
yon tan kun 'byung man chad gsag pa'ang snang /
mthar skyabs yul rnams kyi sku las 'od zer sna lnga bdud rtsi dang bcas pa 'phros te /
sems can thams cad la phog pas sdig sgrib thams cad sbyangs /
lus ngag yid gsum la bde stong gi ye shes bskyed /
sems cad thams cad skyabs yul rnams kyi thugs kar thim /
skyabs yul rnams kyang 'od kyi phung por zhu nas rang la thim /
de yang chos sku spros bral gdod ma'i ngang la thim par bsam pa ni kun rdzob bam rgyu'i skyabs 'gro yin la /
don dam pa'i gnas lugs chos nyid bsam gyis mi khyab pa'i ngang la mnyam par 'jog pa ni don dam mam 'bras bu'i skyabs 'gro yin cing sems bskyed sogs 'og nas 'byung ba rnams la'ang de ltar shes par bya'o //
bzhi pa phan yon dang lnga pa bslab bya rnams spyi dang mtshungs par 'chad /
bslab bya'i gtso bo gsang sngags rdo rje theg pa'i lugs kyi skyabs yul gtso bo bla ma kho na yin pas bla ma sun phyung na skyabs yul thams cad spangs pa yin pa sogs kyi gnad rnams kyang nges par bya'o //
gnyis pa sems bskyed pa la lnga /
ngo bo /
dbye ba /
sems ji ltar bskyed pa'i tshul /
phan yon /
bslab bya rnams so //
dang po ni /
nam mkhas khyab tshad kyi sems can gzhan rnams kyi don du rdzogs pa'i byang chub thob par 'dod pa'o //
gnyis pa dbye ba ni /
ngo bo'i sgo nas smon 'jug gnyis /
sa mtshams kyis mos spyod sogs bzhir dbye bas mtshon pa rnams so //
gsum pa bskyed tshul la bsam pa'i khyad par ded dpon lta bu tha ma /
mnyan pa lta bu 'bring /
rdzi bo lta bu rab kyi sems bskyed so so'i blo rigs dang bstun te btang snyoms dang /
byams pa dang /
snying rje dang /
dga' ba ste tshad med pa bzhi la rim par blo sbyong zhing stong nyid du 'jog
/dngos gzhi'i dmigs pa ni /
tshogs zhing skyabs 'gro'i dus ltar bsgom pa sems bskyed kyi dpang por dmigs la /
'di ltar sems can thams cad bdag gi pha mar ma gyur pa med /
pha mar gyur tshe da lta'i pha ma bzhin gces spras du mas bskyangs te bskyed bsrings pa la the tshom med na /
pha ma sdug bsngal gyi dong du bzhag nas rang nyid byang chub thob pa la dgos pa ci yod /
des na bdag gis byang chub kyi spyod pa la bslab te /
'khor ba na sems can gcig kyang mi gnas pa de tsam du brtson 'grus brtsam mo snyam pa'i snying stobs kyis /
bdag gis dus gsum bsags pa'i dge ba yis :
zhes pa nas /
'gro ba 'dren pa'i ded dpon byed par shog :
ces pa'i bar gyi rkang pa dang po gnyis kyis smon sems /
bar pa gnyis kyis don dam sems bskyed dang /
rkang pa tha ma gnyis kyis 'jug sems len pa yin pas tshig rjes don dran gyis smin khrid kyi skabs su 'bum bsags pa dang /
rgyun ldan ji ltar rigs par brjod pa sems bskyed kyi cho ga'o //
mthar tshogs zhing rang la bstims pas /
de dag gi thugs rgyud la bzhugs pa'i byang chub kyi sems rang gi shes rgyud la lhag gis byung bar bsam la /
sems bskyed bya skyed byed thams cad 'khor gsum yongs su dag pa'i ngang la mnyam par 'jog
/bzhi pa phan yon spyi dang mtshungs /
lnga pa bslab bya la smon sems kyi bslab bya'i gtso bo bdag gzhan mnyam pa /
brje ba /
gzhan gces par 'dzin pa dang /
'jug pa'i bslab bya pha rol tu phyin pa drug la bslab bo //
gsum pa tshogs gsog par byed pa maN+Dal gyi khrid la /
spyir tshogs gnyis ma rdzogs par sangs rgyas mi thob cing nyams rtogs mthar thug mi skye bas tshogs rdzogs dgos pa'i rgyu mtshan /
tshogs gnyis kyi rnam gzhag
/tshogs gsog kun gyi snying po maN+Dal yin lugs /
maN+Dal phyi nang gsang ba'i rnam dbye dang bkod pa /
maN+Dal gyi rgyu dang lag len sogs spyi ltar 'chad cing go bar byas nas nyams len dngos la /
sngon 'gro 'bum ther sogs ched du gsog skabs sgrub pa'i maN+Dal tshom bu lnga pa mdun stegs mtho bar bkod /
de la rten byas te tshogs zhing sngar skyabs yul ltar gsal gdab pa'am /
bsdu na bla ma dkon mchog rtsa ba gsum po mdun gyi nam mkha' gang bar bzhugs par mos /
mchod pa'i maN+Dal dang po tshom bu so bdun ma tshar gcig 'bul /
de nas tshom bu bco lnga pa bskyar ba phyag len du snang /
de la dang po phyi'i maN+Dal ni /
dbang chen gser gyi sa gzhi'i lte bar ri rab lhun po ri bdun rol mtsho gling bzhi gling phran lcags ri mu khyud kyis bskor ba la /
nyi zla'i dkyil 'khor sogs lha mi'i dpal 'byor 'dod yon longs spyod ma tshang ba med pas gang ba'i snod kyi 'jig rten yongs su grub pa nyid blos blangs te 'bul la /
na mo :
dbang chen gzhal yas dbus kyi lte ba la :
zhes pa nas /
yang dag snying po myur du rtogs par shog :
ces pa'i bar ngag tu brjod la don bsam mo //
'di lta bu rang la 'bul ba'i nus pa med kyang /
rgyal ba rnams la bzhes pa'i mthu mnga' bas bdag gi tshogs rdzogs pa'i slad du bzhes par gsol ba la don chen po dang ldan par gsungs so //
gnyis pa nang gi maN+Dal ni /
rang dbang du gyur pa'i dngos po rnams blos blangs te 'bul ba yin pas /
skyes nas 'chi ba'i bar 'dir bdag tu gzung ba'i yul 'khor longs spyod khang khyim pha ma bu tsha mdza' grogs gos rgyan sogs gces par bzung ba'i dngos po thams cad blos lings kyis blangs te 'bul la /
na mo :
'jig rten las kyis 'dus pa'i bar do ru :
zhes pa nas /
dag pa ye shes rang gnas bstan du gsol :
zhes 'dod don gsol ba dang bcas ngag tu brjod cing dmigs pa sgom mo //
gsum pa gsang ba'i maN+Dal ni /
sgyu lus kyi phung po gces par bzung ba 'di nyid chags zhen med par 'bul ba yin te /
de la'ang sil bur 'bul ba dang /
ril por 'bul ba'i lugs gnyis yod pa las /
dang po ni /
rang gi pags pa bshus te dbang chen gser gyi sa gzhi'i dod dang /
khrag dri bzang gi chag chag
/khog smad 'byung bzhi /
khog stod ri rab kyi tshul la /
mgo bo rnam par rgyal ba'i khang bzang /
mig gnyis nyi ma dang zla ba /
rna ba gnyis gdugs dang rgyal mtshan /
yan lag dang nying lag rnams gling bzhi gling phran /
sha khrag dang nang rol rnams lha mi'i 'dod yon ma tshang ba med pa'i rang bzhin du chal mar bkram te 'bul bar dmigs pa'o //
ril por 'bul na rang lus 'byung ba bzhi 'dus pa'i pho brang chen po'i dbus su /
snying yid bzhin gyi nor bu rin po che 'bar ba la /
dbang po sgo lnga'i 'dod yon gyis brgyan te /
rnam shes tshogs brgyad yul dang yul can 'khor gyi tshul du bsam te 'bul ba'i tshig 'di ltar /
hU~M:
rang lus 'byung bzhi 'dus pa'i pho brang du :
zhes pa nas /
rang rig ye shes rtogs par mdzad du gsol :
zhes pa'i bar 'don bsgom sbrags ma byas la 'bul /
khrid kyi skabs phyi nang gsang ba'i maN+Dal re re bzhin 'bum ther re 'gro nges pa dang /
rgyun du ji ltar rigs pa bya /
mthar mchod yul gyi tshogs zhing rnams rang la bsdus te /
mchod bya mchod byed bral ba'i ngang la bzhag pas gnas lugs rang ngo shes pa mchod pa kun las khyad par 'phags pas ye shes kyi tshogs rdzogs pa'o //
zhar la rnal 'byor gyi rim pa bcu gcig pa sogs tshogs gsag gi sgo yin pas 'khrid cing nyams su bstar par bya ba'ang gnad yang dag pa'o //
bzhi pa sdig sgrib sbyong byed rdo rje sems dpa'i bsgom bzlas kyi khrid la gnyis /
thun mong dang khyad par ro //
dang po ni /
nyams rtogs rgyud la mi skye zhing sa lam la bar du gcod pa'i gegs ni sdig sgrib yin pas /
de nyid sbyong ba'i thabs mchog tu gyur pa ni rdo rje sems dpa'i bsgom bzlas la gnas pa nyid yin te /
rgyud las /
sangs rgyas ma lus thams cad kyi :
re re'i bskyed rdzogs bsam las 'das :
ma lus kun 'grub 'di ltar bya :
zhes gsungs pas /
de nyid nyams su len pa la rang tha mal du gnas pa'i spyi bor pad nyi zla ba'i gdan la yi ge AHdkar po gcig gsal ba las 'od zer 'phros 'dus don gnyis byas AHla thim /
yongs su gyur pa las bla ma rdo rje sems dpa' sku mdog dkar po g.yas rdo rje dang g.yon dril bu dkur brten pa longs spyod rdzogs pa'i chas can /
zhabs sems skyil gyis bzhugs par gsal ba'i thugs kar zla gdan la thugs srog aHyig dkar po'i mthar /
yig brgya'i sngags phreng shel gyi mdog can mdun nas zhal nang bstan g.yas skor gyi tshul du yig 'bru rnams langs stabs su 'khod par dmigs /
de gsal gdab pa ni /
hU~M:
rang gi sgyu lus bem po yi :
zhes pa nas /
phyi nang lus bkrus dag par bsam :
zhes dang gsol 'debs kyi tshul du yig brgya brjod pas /
sngags kyi 'od zer las bdud rtsi'i rgyun babs /
rang gi spyi bo nas zhugs /
lus kyi nang gang zhing dri ma bkrus /
tshe rabs thog med nas bsags pa'i las sgrib rnams dud khu sol khu /
nad thams cad rnag khrag
/gdon thams cad sbal sdom srog chags kyi rnam par 'og sgo dang rkang mthil sogs nas phyir thon te dbang chen gser gyi sa gzhi'i zhabs su las kyi gshin rje'i kha nang du song rang lus shel ltar dag par bsam mo //
sdig sbyong gi bshags pa la stobs bzhi'i gnad tshang dgos pas spyi ltar dran pa'i ngang nas khrid kyi skabs nyung mtha' 'bum ther la byas pa dang /
rab sdig sgrib dag pa'i rtags nam byung gi bar 'bad dgos pa yin no //
rgyun ldan dong sprugs las /
brgya rtsa brgyad brjod ma yengs na //
dus gsum rgyal ba'i sras su 'gyur //
zhes pas khrid 'di thob phyin brgya rtsa re ma chag par yid dam bca' ba'o //
gnyis pa thun mong ma yin pa ni /
spyi bor rdo rje sems dpa' gong ltar gsal ba de'i spyi bo dung khang du gti mug 'joms pa'i rdor sems dkar po /
mgrin par 'dod chags 'joms pa'i rdor sems dmar po /
snying gar zhe sdang 'joms pa'i rdor sems mthing ga
/lte bar ser sna dang nga rgyal 'joms pa'i rdor sems ser po /
gsang gnas su phrag dog 'joms pa'i rdor sems ljang gu rnams gsal btab la /
so so'i thugs kar zla gdan la hU~M yig sngags phreng dang bcas pa rang rang gi sku mdog dang mtshungs par gsal ba'i ngang nas /
dung khang gi rdor sems la dmigs te yig brgya bzlas pas thugs srog gi sa bon hU~M yig sngags phreng dang bcas pa las sbyong byed 'od zer bdud rtsi dkar po'i rgyun nar gyis byung /
rdor sems kyi sku lus mer gyis khengs /
phyir lud de gzhi'i rdor sems kyi sku'i nang yang khengs te /
zhabs g.yas pa'i mthe bong nas 'dzag
/rang gi spyi bo nas zhugs /
sbyang gzhi gti mug gi dbang gis dud 'gror skye ba'i las sgrib sbyangs /
sbyangs 'bras chos kyi dbyings kyi ye shes mngon du byas par bsam /
des 'gres te mgrin pa'i rdor sems las bdud rtsi dmar po'i rgyun babs /
'dod chags dbang gis mir skye ba'i las sgrib sbyangs /
sor rtog ye shes mngon du byas /
snying ga'i rdor sems las bdud rtsi mthing ga'i rgyun babs /
zhe sdang dbang gis dmyal bar skye ba'i las sgrib sbyangs /
me long lta bu'i ye shes mngon du byas /
lte ba'i rdor sems las bdud rtsi ser po'i rgyun babs /
ser sna dang nga rgyal gyis lha dang yi dwags su skye ba'i las sgrib sbyangs /
mnyam nyid ye shes mngon du byas /
gsang ba'i rdor sems las bdud rtsi ljang gu'i rgyun babs /
phrag dog dbang gis lha min du skye ba'i las sgrib sbyangs /
bya grub ye shes mngon du byas /
'od zer bdud rtsi'i rgyun rnams phyir 'phros sems can thams cad la phog pas dug lnga ser sna dang drug gi las kyis rigs drug tu skyes pa'i sgrib pa sbyangs /
ye shes mngon du byas par bsam /
'di ni thun mong ma yin pa'i zab gnad gsung rgyun ma yin pas rang rgyud la nyon mongs pa shas gang che brtags te /
de dang de'i gnyen por rigs lnga so so'i sku bsgom ste /
rdo rje sems dpa'i rnal 'byor la gnas pas rtags mtshan khyad par can 'byung ngo //
thun bsdu ba ni /
dung khang gi rdor sems mgrin par thim /
de snying kha /
gsang gnas kyi rdor sems lte bar thim /
de snying kha /
phyi'i rdor sems kyang thugs ka'i rdor sems la thim /
de la mos gus dung ba byas pas zhal 'dzum pa dang bcas nas rigs kyi bu khyod kyi sdig sgrib thams cad dag pa yin no //
zhes gnang ba byin nas rdor sems 'od du zhu nas rang la thim pa'i rkyen gyis rang nyid rdo rje sems dpa'i skur lam gyis gsal btab la nye snying bzla /
mthar rang yang mi dmigs pa spros pa dang bral ba'i ngang la 'jog pa ni don dam pa'i bshags pa 'gyod tshangs thams cad kyi rgyal po yin no //
lnga pa mi rtag bskul 'debs kyi gzer gyi khongs su blo ldog rnam bzhi'i khrid 'chad pa'i phyag srol 'byung bas /
de la bzhi /
dang po dal 'byor rnyed dka'i khrid la /
ngo bo dal ba brgyad /
khyad par 'byor pa bcu la rang 'byor lnga dang gzhan 'byor lnga re re nas bsam la ngo bo ngos bzung /
rgyu dang dpe dang grangs la brtags te rnyed par dka' ba'i tshul bsam /
tshe 'di'i bde skyid longs spyod /
thar pa myang 'das rnam mkhyen gyi go 'phang sgrub pa sogs lus rten 'di nyid la brten dgos pas /
rnyed pa la don chen po dang ldan pa nyid de /
da res snying po lon par ma byas na phung tshabs shin tu che bas dal 'byor don yod par bya'o //
gnyis pa tshe mi rtag pa'i khrid la /
spyir 'dus byas thams cad mi rtag pa'i mtha' bzhi las ma 'das te skyes pa'i mthar 'chi /
bsags pa'i mthar 'dzad /
'dus pa'i mthar 'bral /
brtsegs pa'i mthar 'gyel bas 'jig rten na rtag par gnas pa gcig kyang med /
sgos su 'gro ba'i tshe srog chu'i lbu ba dang 'dra bas nam 'chi cha med /
'chi ba'i tshe stobs 'byor mnga' thang blo rtsal sman sngags sogs cis kyang phan pa med cing de dus phan 'dogs pa ni dam pa'i chos kho na yin pas da lta nyid nas dam pa'i chos kho na la 'bad par bya'o snyam du bsam /
gsum pa 'khor ba'i nyes dmigs bsam pa la /
spyir 'khor ba'i gnas ris mtho dman gang du skyes kyang sdug bsngal gsum gyi rang bzhin kho na las ma 'das te /
dran pa nyer bzhag las /
'khor ba khab kyi rtse tsam la //
bde ba nam yang yod ma yin //
zhes gsungs pa ltar dang /
bye brag dmyal ba tsha grang /
yi dwags bkres skom /
dud 'gro glen lkug
/mi skye rgas na 'chi /
lha ma yin 'thab rtsod /
lha 'chi 'pho ltung ba bcas so so'i sdug bsngal bzod dka' ba dang mi 'bral bas /
khams gsum gang du skyes kyang lus longs spyod gnas grogs thams cad sdug bsngal kho na'i rang bzhin du gyur pa la bsam ste skyo shas dang nges 'byung drag pos rang blo thar pa'i lam las phyir mi ldog par bya'o //
bzhi pa las rgyu 'bras kyi khrid la /
dang po las 'bras spyir bsam pa ni /
rgyu dge ba'i 'bras bu bde ba dang /
mi dge ba'i 'bras bu sdug bsngal te /
dge sdig gnyis gang yin kyang /
rgyu las kyi dus na chung ngu las med kyang 'bras bu rnam smin gyi dus na 'phel che ba la bsam gyis mi khyab te sa bon gyi 'phel skyed sogs kyis kyang shes la /
mi dge ba nyid gnyen pos ma bcom na ma smin par chud mi 'dza' ste /
mdo sde las brgya pa las /
lus can dag gi las rnams ni //
bskal pa brgyar yang chud mi za //
tshogs shing dus la bab pa na //
'bras bu nyid du smin par 'gyur //
zhes gsungs pas /
las 'bras la yid ches bskyed de blang dor ma nor bar spyad par bya'o //
gnyis pa bye brag tu bsam pa la /
lus kyi las gsum /
ngag gi las bzhi /
yid kyi las gsum ste mi dge ba bcu po cha dang bcas pa spyad pas 'di dang skye ba kun tu ngan 'gro sogs sdug bsngal mi bzad pa myong ba'i tshul bsam ste sdig pa phra mo nas spang ba dang /
de las ldog pa'i dge ba bcu spyod pas mtho ris dang thar pa'i bde ba zad mi shes pa la longs spyod pa'i tshul bsam ste dge ba phra mo nas bsgrub pa dang /
'gro 'chag nyal 'dug sogs lung ma bstan pa'i gnas skabs kun kyang byang chub kyi sems dang lam khyer gyi gnad kyis dge ba'i lam du bsgyur bar bya'o //
de dag gsal 'debs kyi tshig
/rang gi yul 'khor khang khyim dang :
sogs nas /
mi rtag mthong nas chos la 'jug :
bar brjod do //
gnyis pa khyad par gyi sngon 'gro bla ma'i rnal 'byor ni 'og nas 'byung ba ltar ro //
rtsa ba'i gnyis pa dngos gzhi zab lam khrid kyi rim pa la lnga /
phyi bskyed rim la brten nas rang lus lha skur sgrub pa /
nang 'byung 'jug rlung la brten nas rang khams dwangs mar sgyur ba /
gsang ba las kyi phyag rgya la bsten nas rtsa khams dwangs ma ye shes su sgrub pa /
de kho na nyid ye shes chen po'i nyams len la brten nas chos sku ka dag chen por la zlo ba /
lhun grub 'od gsal gyi nyams len gyis sgo gsum dbyer med ma spangs gzhon nu bum sku'i sbubs su gzhug pa'o //
dang po la gsum las /
sngon 'gro dam rdzas gsag pa ni yab yum gnyis med gsang sgrub kyi dbu nas 'byung ba ltar tshang bar bsdogs /
dngos gzhi la mi 'gyur ba gnad kyi gzer bzhi gdab dgos pas bde chen gsang sgrub ltar rang bzhin mi 'gyur ba gnad kyi gzer dang /
yab yum gnyis med gsang sgrub ltar drag sngags /
'phro 'du /
dgongs pa mi 'gyur ba'i gzer gdab la rtsa khams dpa' bo mkha' 'gror gsal ba'i bskyed rim la brtan pa thob pa dang bsnyen pa tshad du bskyal /
rjes gsang sgrub ltar bsngo smon gyi rgyas 'debs shing lta ba'i grub mtha' gzung bar bya ste rgyas par 'dod na gter gzhung dang sbyar la khrid do //
gnyis pa rlung la brten nas rang khams dwangs mar bsgyur ba ni deng sang nyams su len pa'i dngos gzhi yin te /
'di la bzhi /
phyi gnas kyi /
nang zas kyi /
gsang ba grogs kyi /
de kho na nyid nyams len gyi mtshan nyid do //
dang po ni /
dben zhing byin chags pa /
mthun rkyen 'dzom zhing bkra shis pa btsal lo //
gnyis pa zas ni /
zab lam 'di che ba rgyal po lta bu'i chos yin pas tshogs 'khor gyi yo byad /
bcud ldan gyi kha zas /
mal gdan sogs bsam gtan gyi grogs su 'gro ba gsag
/gsum pa grogs ni /
zab lam la mos pa'i rigs dang lta spyod mthun cing blo chos su 'gro ba bsten no //
bzhi pa nyams len gyi mtshan nyid la gsum /
byin rlabs myur du 'jug pa bla ma'i rnal 'byor /
ye shes gdar sha gcod pa'i sems tshol /
bde stong gtum mo'i 'bar 'dzag bsgom pa'o //
dang po ni /
rang la zab mo'i gdams ngag ston pa'i dpal ldan bla ma dam pa de ni dkyil 'khor thams cad kyi spyi dpal /
rgyal ba thams cad kyi spyi gzugs mthong thos dran pas thar pa'i sa bon 'debs pa /
tshe gcig la smin grol gyi lam zab mos rdo rje 'chang gi sar btsan thabs su bkod pas dkon mchog bzhi pa'i mtshan gyi mngon brjod can /
sangs rgyas kun las kyang bka' drin mchog tu lhag pa ma zad /
sa dang lam gyi nyams rtogs khyad par can bskyed pa'ang bla ma'i byin rlabs kho na la ltos dgos pas /
mi mnyes pa skad cig kyang med par blo rtse gnyis su ma song bar dad pa mos gus kyis bla ma brten pa'i thabs la mkhas par bya'o //
de la /
dus gsum bde gshegs thams cad kyi :
zhes pa nas /
bla ma'i rnal 'byor bsgom par bya :
zhes pa'i bar ngag tu brjod cing /
dper na /
'khor lo sgyur rgyal nam byung ba'i tshe yid bzhin nor bu yang rtsol med du 'byung ba ltar /
skal ldan dad pa can gyi mi la dpal mgon bla ma dam pa'ang rtsol med du 'byung zhing /
'khor los sgyur rgyal gshegs pa'i tshe /
nor bu 'byung ba gang gis kyang mi thub par rgya mtshor ldog pa ltar /
sdig spyod log par lta ba can gnas pa'i sar /
bla ma de dag pa'i zhing du gshegs pa'i dpe don dang bcas bstan pa ltar 'byung dka' ba la bsam ste bla ma'i rnal 'byor sgom par bya ba la brtson no //
dngos gzhi dmigs pa sgom pa'i lugs gsum las 'dir tho brtsegs su bsgom pa ste /
stong pa'i ngang las /
rang nyid gnas pa'i go sar paM las pad+ma dang /
raM las nyi ma'i dkyil 'khor gyi steng rang sems maHyig dmar po gsal ba las 'od 'phros don gnyis byas tshur 'dus maHla thim pa yongs su gyur pa las bdag nyid rdo rje phag mo sku mdog dmar po zhal gcig phyag gnyis ma /
gri thod 'dzin cing dbu gtsug tu phag zhal ngur ba /
zhabs gnyis brkyang bskum gyi tshul du nyi dkyil la gnas pa /
thod pa skam rlon dang rin po che dang rus pas brgyan pa /
me dpung gi dbus na bzhugs par gsal ba'i lus kyi dbus drang por /
rtsa dbu ma mtshan nyid bzhi ldan yar rtse spyi bo dang mar sna lte 'og tu zug pa g.yas g.yon du ro rkyang gnyis dang /
'khor lo lnga gsal ba'i dbu ma'i mas snar nyi gdan la rdo rje phag mo dmar gsal tshon gang ba gsal ba'i /
spyi bor pad nyi zla ba'i gdan la rtsa ba'i bla ma /
de'i spyi bo nas yar la rang rang gi brgyud srol gang yin gyi bla ma rnams rab byung dang rnal 'byor pa sogs so so'i cha lugs ltar gsal ba'i brgyud pa gong ma gtsang pa sgrub chen pa las brgyud pa shas che ba ltar na /
pad nyi zla ba'i gdan la rig 'dzin pad+ma bshes gnyen sku mdog dmar smug rnal 'byor pa'i cha lugs phyag mnyam gzhag mdzad pa'i steng na rin po che 'dzin pa /
de'i spyi bor byams pa shes rab mchog ldan rab byung gi cha lugs phyag gnyis DA dril 'khrol zhing skyil krung mdzad pa /
de'i spyi bor gsang sngags bstan 'dzin yar 'phel rnal 'byor cha lugs bgres nyams can mnyam gzhag mdzad pa /
de'i spyi bor grub thob pad+ma mi bskyod grub thob chas thod pa bdud rtsis gang ba 'dzin pa /
de'i spyi bor 'khrul zhig chen po he ru ka'i cha lugs rus rgyan dang kha T+wAM thod pa 'dzin pa /
de'i spyi bor chos dbyings rgya mtsho dge slong rdo rje 'dzin pa sa gnon mnyam gzhag mdzad pa /
de'i spyi bor rab 'byams smra seng rab byung mnyam gzhag gi steng na glegs bam bsnams pa /
de'i spyi bor rang grol rdo rje rnal 'byor cha byad rdo rje dang thod khrag 'dzin pa /
de'i spyi bor chos bdag gsang sngags rdo rje sngags chas g.yas a ru rnam rgyal dang g.yon mnyam gzhag mdzad pa /
de'i spyi bor gter ston bstan gnyis gling pa sku mdog dkar dmar rdor dril 'dzin pa /
de'i spyi bor ye shes mtsho rgyal mkha' 'gro'i cha lugs bdud rtsis gang ba'i thod pa 'dzin pa /
de'i spyi bor rgyal dbang pad+ma 'byung gnas gzhon tshul za 'og gi ber gsol zhing rdor dril dang bcas pas pad+ma mkha' 'gro 'khril ba /
de'i spyi bor dbang chen yab yum sku mdog dmar po he ru ka'i chas kyis spras shing gri gug dang thod khrag 'dzin pa /
de'i spyi bor gdod ma'i mgon po kun bzang yab yum gcer bu mnyam gzhag gi phyag rgya mdzad pa ye shes 'od lnga gsal ba'i klong na bzhugs par gsal ba /
thams cad kyang mkhyen brtse nus pa'i yon tan bsam gyis mi khyab cing mchog thun mong gi dngos grub ci 'dod du 'byung ba yid bzhin gyi nor bu lta bur blo thag bcad /
re sa khyed las med pas ci mdzad khyed mkhyen gyi mos gus gdung shugs drag po'i ngang nas /
e ma ho :
ye shes rang gsal dkyil 'khor chen po na :sogs nas /
sems nyid chos skur rtogs par byin gyis rlobs :
zhes brgyud 'debs rgyas pa ci rigs pa dang /
bsdus pa ni /
e ma ho /
brgyud gsum bla ma yi dam dpa' bo dang //
DA ki chos srung dam can gter bdag dang //
mched lcam spun grogs rnams la gsol ba 'debs //
lus ngag yid la gtum mo'i bde drod sbor //
sa lam yongs rdzogs dbang bzhi rab thob nas //
chos zad blo 'das dgongs pa mthar phyin shog
/oM badzra dz+nyA na dz+wa la raM raM su pra tiSh+Tha badzrA ya swA hA/
zhes smin khrid kyi dus bla ma'i rnal 'byor 'bum gsag dgos pas rlung sbyor dang bstun te gtso cher bsdus pa nyid gsog pa yin no //
mthar gong ma rnams rim par 'od du zhu ste 'og ma rnams la thim /
shes rig gi ngo bo rje btsun ma yang raM yig nyi ma'i dkyil 'khor la thim pas me 'od khram khram 'bar ba la shes pa gtad de mnyam par 'jog go
/gnyis pa ye shes chen po'i nyams len gyi sngon 'gror sems tshol gyi rim pa skabs 'dir gtang ba phyag len du mdzad pas /
rang gi sems zhes bya ba 'khor 'das thams cad kyi rtsa ba 'di dang po gang nas byung /
phyi'i snang ba'am /
nang gi phung po las byung ngam /
yod pa las byung ngam med pa las byung /
bar du gang na gnas /
phyi'i snang ba /
nang gi phung po stod smad gang du gnas /
mthar stong pa'am snang ba'i dbyings gang du 'gro
/byung gnas gsum yod na de'i gzugs dbyibs kha dog ji ltar 'dug
/med do snyam na snyam mkhan gang na 'dug
/snang ba dang sems gnyis gcig gam tha dad /
gcig na snang ba bzhin sems dngos po yod dam /
tha dad na sems phar song nas snang ba shes sam /
snang ba tshur 'ong nas shes /
sems las sems byung snyam na sems snga phyi gnyis yod dam /
stong pa las byung snyam na bem stong nam mkha' las kyang 'byung bar thal ba sogs gnad la bkar te rtsa gdar legs par ma chod bar du gcun gyin dris la mtshang btsal du gzhug
/'di sems don gyi rtsa ba yin pas rang ngo 'phrod nges pa ma byung bar ngo sprod mi bya /
ngo shes pa byung na /
'di ltar sems zhes bya ba'i ngo bo spros pa dang bral ba'i stong pa nyid kyi rang bzhin can te /
btsal bas mi rnyed de 'di nas byung bya ba'i khungs med /
bar du da lta 'di na gnas zhes ngos gzung thams cad dang bral /
mthar 'dir 'gro zhes pa'i gza' gtad gang yang med /
gar yang ma song gang du'ang mi gnas pa yin no //
don la 'di zhes tshig gis mi mtshon te /
ngo bo ngos gzung dang bral ba /
shar tsam nyid nas rang bzhin gyi ngang dwangs sang nge ba la brjod du med pa /
gsal tsam na stong /
stong tsam na gsal ba dbyer med nam mkha' lta bu'i rang bzhin can rig stong brjod med do //
de bzhin du sgo lnga'i yul la shar ba'i gzugs sgra sogs dang /
shes pa dang po gzung ba'i yul du shar ba dang /
'dzin byed kyi sems sogs brtags na phyi nang bar gsum gang na'ang med cing mi dmigs te /
me long nang gi gzugs brnyan bzhin /
dang po gang nas ma byung ste dngos po med /
bar du snang snang 'dra yang ye stong rtsa ba dang bral bas gang du'ang mi gnas /
tha ma gang du'ang mi 'gro ste dngos po med pa'o //
yod med dang yin min sogs tha snyad kun las 'das pas /
rang bzhin brjod du med pa ngos gzung rtsol sgrub dang bral ba rang babs su phyam me 'dzin med du shig ge ba'i ngang bskyang bar bya'o //
gsum pa bde stong gtum mo'i 'bar 'dzag sgom pa la gnyis /
thun mong dang /
thun mong ma yin pa'o //
dang po la bzhi /
phyi /
nang /
gsang ba /
de kho na nyid kyi gtum mo'o //
dang po phyi'i gtum mo lus kyi stong ra sgom pa ni /
lus gnad drang por bsrang /
rkang pa rdo rje skyil krung bca'/
lag gnyis mnyam gzhag gru mo mi lhod par brgyang /
rgal tshigs drang por bsrang /
ltag rtsa cung zad 'then te mgrin pa gug pa ltar byas /
lce ya rkan la sbyar /
mig sna rtser gtad pa'i lus gnad las ma 'gyur bas rlung rang lugs su rgyu /
rlung dal bas sems rtog nyung ba sogs yon tan du ma dang ldan pas thog mar lus gnad la bslab bo //
de nas 'khor 'das kyi chos thams cad stong par sbyang /
stong pa'i ngang las paM las pad+ma dang raM las nyi ma'i dkyil 'khor gyi steng du rang sems maHyig dmar po tsheg drag dang bcas pa las 'od zer 'phros 'phags pa mchod /
sems can gyi don byas /
tshur 'dus maHla thim pa yongs su gyur pa las bdag nyid rdo rje phag mo sku mdog dmar mo /
zhal gcig zhi ma khro'i nyams can /
phyag g.yas gri gug nam mkha' la 'phyar zhing /
g.yon thod khrag bsnams pa /
zhabs g.yas pa'i rting pa b+ha ga la gtad pa /
g.yon cung zad brkyangs pas nyi ma'i dkyil 'khor gyi steng du phyed skyil du bzhugs pa /
mi mgo skam rlon gyi dbu rgyan dang do shal byas pa /
rus pa dang rin po che'i rgyan gyis spras pa /
spyi bor phag zhal nag pos ngur sgra sgrog pas bgegs dpung las rgyal bar byed pa /
ye shes kyi me 'bar ba'i dbus na bzhugs pa /
de yang phyi gsal nang gsal phru ma phus brgyangs pa lta bu'am 'od dmar po'i rang bzhin can du gsal btab te zhag gsum sogs gsal brtan gyi nges pa brtan po ma rnyed kyi bar du bsgom mo //
gnyis pa nang gi gtum mo dag pa rtsa'i stong ra bsgom pa ni /
rang nyid phag mor gsal ba'i lus kyi dbus drang por rtsa dbu ma /
yar sne spyi bo'i tshangs bug tu zug pa'i nang du zla ba'i dkyil 'khor la haM yig dkar po mgo thur du bstan pa /
mar sne lte 'og sor bzhi'i thad du slebs pa /
de'ang til gyi mar me ltar gsal ba /
rgya skyegs kyi khu ba ltar dmar ba /
pad+ma'i 'dab ma ltar srab pa /
chu shing gi sdong po ltar drang pa ste mtshan nyid bzhi ldan du gsal gdab /
dang po shin tu phra ba la sems gzung /
de nas rim gyis rta rnga tsam nas /
gro sog tsam /
de nas mda' snyug tsam /
sba lcag
/rang lus /
khang khyim /
yul khams sogs nas mthar nam mkhas gar khyab dbu mas khyab /
dbu ma dang sems nyid nam mkha' gsum dbyer med kyi ngang la bzhag
/slar tshur 'dus je phra la song ste /
sba lcag 'bring po tsam du gsal /
de'i g.yas su ro ma dmar mo dang g.yon du rkyang ma dkar mo gnyis dbu ma la brten pa'i tshul gyis rtsa gsum po gshibs te lus kyi dbus su drang por gnas pa'i ro rkyang gi yas sna gug te sna bug gnyis la zug pa /
mas sna lte 'og nas dbu ma'i nang du chud pa yi ge cha'i 'phongs lta bu /
bud med la ro rkyang gnyis go ldog tu gnas par bshad do //
dbu ma nyid las gyes pa'i tshul gyis spyi bor rtsa 'dab sum brgya drug cu /
mgrin par bcu drug
/snying gar sum cu so gnyis /
lte bar drug cu rtsa bzhi /
gsang gnas su nyi shu rtsa brgyad de /
spyi bo'i rtsa 'khor rnams gdugs kyi rtsibs ma ltar cung zad thur du phyogs pa /
mgrin pa gyen /
snying kha thur /
lte gsang gnyis gyen du phyogs pa'i rnam pa /
thams cad kyang dbu ma'i mtshan nyid ltar khrag dang chu ser gyis ma gos par stong sang nge yod par bsam /
'di la zhag gsum sogs gsal ma thebs kyi bar du sgom du gzhug go
/gsum pa gsang ba'i gtum mo me tshad gso ba ni /
rtsa gsum gyi 'dus mdor nyi ma'i dkyil 'khor gyi steng du me'i sa bon a thung shad kyi rnam pa can rtsa ba ni nyi gdan la zug pa ltar gnas pa /
me'i rang bzhin can gcig gsal bar sgom la yun ring du bzhag
/de nas rlung gi skyon bsal ni /
sngar bshad pa'i dmigs gnad rnams dang ldan pas rlung dgu phrugs su 'bud rjes la nad gdon thams cad ba spu'i bu ga nas phyir sangs kyis song bar bsam la ha sprug drag tu bya'o //
de nas rlung sbyong ba la /
lus gnad dang ldan pas /
ngag gnad rlung dal bus g.yas nas g.yon du bskor te rngub cing lte 'og tu chil gyis mnan la kha sbyar du gzung /
dmigs gnad rlung ro rkyang gi lam nas zhugs sum mdo'i a shad la bus pas me lce rgya khab kyi rtse mo tsam pa reg bya shin tu tsha ba zhig dmar nyug nyug 'bar ba la shes pa gtad de rlung thun gang mang sbyang la yun ring bskyang ngo //
de yang thog mar 'jam rlung la goms su bcug pas gegs chung ba yin pa'i phyir gtso cher 'jam rlung la sbyang /
'byongs nas rngub chung re bsnan te bsgom /
mi thub pa dang sangs btang /
de nas me dmigs yang che ru btang ste /
lte ba /
snying kha /
mgrin pa /
spyi bo rnams la me dmigs spar te khab mig tu skud pa 'dzud pa lta bu'i dmigs pa gzhan du ma yengs par sgom pa gnad yin no //
yang rngub chung bsnan te gzung /
lag gnyis sor mo bsnol te pus mo la 'khyud la stod sprug pa bya'o //
pho ba bskor ba brgya rtsa re yang bya /
mgo bo g.yas g.yon du bskor la phyogs bzhir 'phangs /
lag g.yas khu tshur brla steng nas yar bshud /
lag pa rtsib logs la rdeb pa'i dpyang phrag brdab te thad du brkyang pa dpung mgor brdeg pa gsum re bya /
de ldog g.yon dang /
gnyis mnyam nas brdeg pa gsum dang /
ro stod kyang g.yas g.yon res mos su gcu /
sa la smad brdab te rkang pa shad brkyangs pa'i rting pa dpyi mgor brdeg pa gsum re bya /
de ltar lus sbyong gi 'phrul 'khor gyi tshe me dmigs kho na bsgom zhing rlung drag por 'bud cing rjes la 'jam rlung gis kha brgyan no //
bzhi pa de kho na nyid kyi gtum mo 'bar 'dzag bsgom pa ni /
gtum mo'i me des spyi bo'i haM yig bde ba'i rnam par zhu /
rtsa 'dab rnams gang ste dbu ma'i lam la brgyud /
mgrin pa'i rtsa 'dab rnams gang bas dga' ba /
snying gar mchog dga'/
lte bar dga' bral /
gsang gnas su lhan skyes kyi dga' ba ste /
rim bzhin ngos bzung la mthar ba spu'i bu ga thams cad gang /
lus dkar dmar 'dres pas bde ba'i rang bzhin du shig ge ba la sems bzung ste mnyam par 'jog go
/yang gsang gnas nas lte ba /
snying kha sogs rim bzhin mas brtan gyi dga' ba bzhi'i haM la bskyal te bde stong gi rgyun bskyang /
rgyun ldan me dmigs a shad la bsdu /
thig le haM la bsdus te rgyun gyi nyams len bskyang ngo //
de ltar gtum mo sgom pa la brtan pa thob nas rlung gi yon tan skyed pa la bum pa can 'byongs dgos pas /
de la dus dang /
gzung ba'i gnad dang /
rtags gsum las /
dang po ni rlung 'tshubs chen po dang /
gnyid bro zhing khams nyog pa dang /
sna bug g.yas nas rgyu ba'i tshe nyon mongs pa'i rlung ste 'di dus gnad du bsnun na rlung log sogs kyi gegs 'byung bas rtsol ba mi bskyed /
sna bug g.yon nas rgyu ba'i tshe ye shes kyi rlung 'gyu bas 'di dus rtsol ba bskyed na rig pa dwangs shing nyams rtogs 'phel ba'i yon tan 'byung /
gnyis mnyam nas zung 'jug gi rlung rgyu bas /
'di dus gnad du bsnun na rlung sems dbu mar 'jug pa'i dgos pa yod do //
gnyis pa gzung ba'i gnad ni /
lus gnad legs par bcos la rlung gi dug dbyung /
'og rlung bsdam /
steng rlung drag tu mnan /
dmigs gnad rlung sems gcig tu dril te yum chen mo'i gnas /
rtsa gsum 'dus mdor a shad la ma yengs par sems bzung bas /
sngar gyi rlung rgyu ba'i rtsa gnas rnams khengs pa dang mi bde ba'i snang ba 'char /
de nas rngub chung bsnan te brdab sprug sogs byas la slar yang mnan /
gong bzhin rngub chung bsnan te rdeb chung mang du byas la gnyen po drag tu bskyed /
mi thub pa dang sna nas mda' gang gi tshad tsam du phyir 'phangs la /
rjes la 'bud thung yang yang bya'o //
lus kyi nang thams cad mes khengs phyir 'phros pas khams gsum thams cad me lce gcig tu gyur par bsam la thun grangs mang ba la bslab /
nang du bskyil yun rim par bsring /
rlung rig sum mdor rtse gcig gtad pas rlung dbu mar 'jug pa'i dgos pa yod do //
bum can re la brdab chen bcu re 'gro bar byas te /
rjes la 'jam rlung gis kha brgyan no //
zhib par bla ma'i zhal las shes dgos so //
de ltar 'bad pas thog mar lus la nad zug drag pos khengs te ci byar med pa lta bu 'byung bas rtsol ba mi lhod par nyams su blang /
gsum pa rtags ni /
de ltar 'byongs nas phyi nang gi rlung gi rgyu ba mi tshor zhing /
sems gar gtad du lhan sdod pa dang /
lus la drod skye zhing yang ba dang /
shig sro sogs rgyun chad cing snang ba thams cad la sgyu ma lta bu'i stong nyams 'char zhing 'dzin zhen chung ba dang /
bde gsal mi rtog pa'i nyams 'char ba thun mong du 'byung la /
dbu mar rlung sems zhugs pa'i rtags ni zhal gdams nor bu'i phreng ba las 'byung ba ltar ro //
nyams len de rnams la brtan pa thob nas 'di nyid kyi rnal 'byor rtse gcig tu byed pa'i snying rus can la ras rkyang thub pa'i gdams ngag thun mong ma yin pa ston pa la gsum yod pa'i /
dang po lus gnad tsog pu la rkang pa g.yas pa'i bol g.yon pa'i mthil gyis mnan cing /
lag gnyis bsnol ba pus mor 'khyud de lag mthil gnyis kyis nywa sha mnan la /
rang nyid phag mor gsal ba'i lus kyi rtsa 'khor thams cad ha re yod pa'i rkang pa'i 'og tu /
yaM las rlung gi dkyil 'khor gzhu'i dbyibs can /
mchog ma gnyis la ba dan re dang /
'chang gzung raM yig gis mtshan pa gsal ba'i rlung phyir 'dzin nang 'dzin spel mar bzung bas yaM las rlung g.yos /
mchog ma gnyis kyi ba dan la phog te bskyod pas /
raM las me 'bar nas rkang pa'i sbubs las zhugs /
sum mdo'i a shad la phog
/me lce dmar si ri ri 'bar ba la shes pa gtad de rlung bzung /
pho bskor brdab sprug sogs bya /
me yang rim bzhin 'khor lo rnams brgyud de lus nang khengs /
gong bzhin rlung bzung ste brdab sprug bya /
de nas ba spu'i bu ga rnams nas phyir me lce dmar nyug nyug byung bar bsam la rlung dang dmigs pa drag tu gcun /
de nas gang mthong ba'i yul khams thams cad mes khengs par bsam /
rlung phyir 'dzin nang 'dzin gong ltar la pho skor brdab sprug bya /
me lce kha dog dkar po spyi bo nas thon tshangs pa'i 'jig rten man chad khengs /
dmar po thur du 'phros mnar med yan chad 'bar /
snang srid brtan g.yo snod bcud thams cad me kha dog lnga ldan du 'bar zhing /
reg bya shin tu tsha ba la sems bzung la brdab sprug bya /
gnyis pa bogs 'don ni /
lus gnad gzhan snga ma ltar la /
tsog pu'i rkang gnyis bar la mtho gang tsam yod par bya /
lag gnyis bsnol bas gru mo gnyis bzung ste pus mo'i steng du bkab /
lus shog bu khong stong ltar bsam la /
'phongs sgyid pa la brdab pas /
raM raM las me 'bar rkang pa gnyis kyi sbubs nas zhugs te /
sum mdo'i a shad la phog pas lus phyi nang med par me dpung du dmar 'ur 'ur 'bar bas rtsa gnas thams cad kyi dpa' bo mkha' 'gro rnams til gyi gang bu bzhin bzhugs pa thams cad kyang /
bde drod me dpung gi dbus na gar byed cing gnas gsum gyi dpa' bo mkha' 'gro thams cad kyang bde bas thugs rgyud bskul /
ba spu'i bu ga rnams nas me dmar lhab lhab 'bar ba'i sne las dpa' bo mkha' 'gro gar byed cing me dpung gi klong na bde drod 'bar bar bsam la /
rlung phyir 'dzin nang 'dzin spel mar gzung /
yang kha sbyor du bzung la brdab chung nyer gcig re byas te 'phul thung bya zhing gzung /
gong gi 'jam rlung la brtan pa thob nas dmigs pa 'di nyid la bdun gcig bslabs pas ras rkyang thub par the tshom med do //
gsum pa gegs sel ni /
rlung bzung ste har gyis langs nas nywa bzhi sgrim dpyang phrag brdab ste lus la chun btsal /
lag sor spyi bor bsnol la dmigs gnad dang ldan pas bum chen re la brdab chen bcu re 'gro bar byas te yun ring du bslab /
rjes la 'phul thung dang ha sprug mang du byas la rlung gis brtan par bya /
des ni lus la drod me ltar 'bar bas gos kyi 'khri ba chod pa'o //
gnyis pa thun mong ma yin pa'i 'bar 'dzag bde chen gsang sgrub ltar bsgom pa la gsum /
rtsa khams yab yum lhar gsal ba /
thig le dbab zlog gis dga' bzhi'i ye shes bskyed pa /
gegs sel 'phrul 'khor gyi rim pa'o //
dang po ni /
lus gnad snga ma ltar la /
dmigs gnad skad cig gis pad+ma nyi ma bam ro'i gdan la hrIHdang maHlas bdag nyid dbang chen yab yum sku mdog dmar gsal me 'od 'phro ba /
spyi bor rta zhal dang phag dbu ngur bas srid gsum dbang du sdud pa /
gri thod 'dzin cing zhabs dpa' bo'i dor stabs su bsgrad pa /
dpal gyi chas can du gsal ba'i yab yum gnyis med kyi spyi bor bla ma yab yum rdo rje 'chang gi cha lugs su bzhugs pa /
spyi bo'i rtsa 'dab sum brgya drug cu la badzra DA ki yab yum sum brgya drug cu dkar po /
mgrin pa ro 'dus 'khor lo la rat+na DA ki yab yum bcu drug ser po /
snying ga dran pa bkod pa'i 'khor lo la sangs rgyas mkha' 'gro yab yum sum cu rtsa gnyis mthing ga
/lte ba skyed byed 'khor lo la pad+ma DA ki yab yum drug cu rtsa bzhi dmar po /
gsang gnas bde skyong 'khor lo la las kyi DA ki yab yum nyi shu rtsa brgyad ljang khu /
de thams cad kyang g.yas rang rtags rdo rje /
rin po che /
pad+ma /
ral gri
/g.yon thams cad thod khrag bsnams pa /
ba spu'i bu ga na sna tshogs mkha' 'gro yab yum sa ya drug 'bum gsal ba'i ngang nas /
thugs dam rgyud bskul gyi tshul du rlung sbyor gcun pas /
spyi bo'i bla ma yab yum dang /
badzra DA ki yab yum rnams sbyor ba mdzad /
sbyor mtshams nas byang sems dkar dmar bde ba'i rgyun bab spyi bo'i rtsa 'dab thams cad gang nas lud pas dbu ma'i lam la brgyud /
mgrin pa'i rat+na DA ki yab yum rnams mchod pas /
tshogs rdzogs /
sgrib pa byang /
dam tshig nyams chag thams cad dag
/dga' ba'i ye shes rgyud la skyes /
bum pa'i dbang thob /
gsal stong zung du 'jug pa'i lta ba rtogs /
bde bas rgyud bskul sbyor ba mdzad /
sbyor mtshams nas byang sems dkar dmar bde ba'i rang bzhin du babs /
mgrin pa'i rtsa 'khor rnams gang nas lud pas /
snying kha'i sangs rgyas mkha' 'gro yab yum rnams mchod pas mnyes nas tshogs rdzogs /
sgrib pa byang /
dam tshig nyams chag thams cad dag
/mchog tu dga' ba'i ye shes rgyud la skyes /
gsang ba'i dbang thob /
bde stong dbyer med kyi ye shes ngo 'phrod /
bde bas rgyud bskul sogs gzhan thams cad gong dang 'dra ba la /
lte bar babs pas dga' bar 'dzin pa'i rtog pa rags pa spangs pa'i dga' bral gyi ye shes dang /
shes rab ye shes kyi dbang thob /
stong gzugs nam mkha' g.ya' dag pa lta bu'i nyams myong 'byung /
yang gzhan snga ma dang 'dra ba la gsang gnas su gzung 'dzin gyi rtog tshogs phra rags thams cad dag nas lhan cig skyes pa'i dga' ba dang /
blo'i dri ma las 'das pa'i tshig dbang rin po che thob /
lhan skyes ye shes spros pa thams cad dang bral ba rtogs /
ba spu'i bu ga na sna tshogs DA ki sa ya drug 'bum rnams mchod pas /
bde bas rgyud bskul /
sbyor ba mdzad /
sbyor mtshams nas byang sems bde ba'i rang bzhin gyis lus kyi ba spu'i bu ga tshun chad gang bas nyams su myong la brjod du med pa'i ngang dwangs bskyang bar bya'o //
'khor lo rnams la lus sprug re yang bya /
bde ba rgyas nas khams 'dzag pa 'dra na /
rlung phyir 'dzin dang bstun hU~M ring hu~M thung dang /
dud 'gro'i 'gyur bzhi sogs kyis drangs te /
g.yang mo'i sprug gis dgram mo //
spyir ka dag gi ngang la 'jog pa ni 'dzin 'grem dgram gsum thams cad ngang gis 'grub pa yin pas gnad dam pa'o //
de nas byang sems gsang gnas nas yar ldog ste lte ba'i DA ki yab yum mchod pas dga' ba /
snying gar mchog dga'/
mgrin par dga' bral /
spyi bor lhan skyes te /
mas brtan gyi dga' ba bzhi'i thig le spyi bor bskyal bas bla ma yab yum mchod /
tshogs gnyis rdzogs /
sgrib pa gnyis byang /
nyams chag dbyings su dag
/bde stong mchog gi mchod pas dgyes pa bskang /
bla ma yab yum sbyor mtshams nas byang sems dkar dmar bde ba'i rgyun dpag med byung /
sems can thams cad la phog pas sgrib pa byang /
thams cad rig 'dzin bla ma'i sa la bkod /
mthar 'od phung du gyur te gu ru yab yum gyi thugs kar thim /
bla ma yab yum yang 'od du yal te rdzogs rim gyi ngang la 'jog
/mas brtan gyi dga' ba bzhi ni 'jig rten las 'das pa'i lam yin pas /
lam dus su dmigs med 'od gsal lhun gyis grub pa'i ngang dwangs bskyang ba nyid nyams len gyi gtso bo yin no //
gsum pa sngon 'gro lus 'dul /
dngos gzhi gegs sel dang 'dren dgram /
rjes kyi 'phrul 'khor rnams la legs par 'byong ba gal che bas yi ge zur du gsal zhing lag len mthong ba brgyud pa las shes par bya'o //
de nas zhar byung rgyun gyi nyams len la dgos pa'i rlung sbyor tshegs chung la don che ba 'ga' zhig 'chad pa la gsum ste /
dang po 'bru gsum la bslab pa ni /
lus gnad sngar ltar bca'/
ngag dang rlung gi gnad ni /
rlung tshur rngub pa'i tshe oM yig kha dog lnga ldan gyi rnam par nang du na ra ra byung bar bsam la rngub cing /
AHdkar gsal gyi rnam pas gnas par bsam la lte 'og tu mnan te /
dmigs pa rtse gcig pas thub tshad gzung /
mi thub pa dang mthing ga hU~M yig gi rnam pas phyir sangs kyis song bas snang srid hU~M gis khengs par bsam la sbyang ngo //
yang skabs su rang bzhin gyi 'gro 'ong la yang de bzhin du bslab par bya /
'di la goms na rgyun gyi rlung gi 'gro 'ong thams cad 'bru gsum rang bzhin du gnas pa la rang byan chud de rdo rje'i bzlas pa rgyun mi 'chad pa nyid du 'byung zhing /
dang po'i 'jur 'debs kyi dran 'dzin lta bu mi dgos par ngang ngam shugs kyis 'byung bar 'gyur ro //
gnyis pa gsang ba ye shes chen po'i rlung sbyor ni /
lus gnad snga ma rnams dang 'dra ba la /
'og rlung cung zang 'then te bskum /
steng rlung rngubs te lte 'og tu chil gyis mnan /
rked pa nyag byas la bar rlung lte ba'i thad kar brgyangs /
mig bar snang la ha re bltas te /
shes pa ka dag gi ngang la bzhag te bsgom mo //
rgyun du rngub chung re bsnan te lte ba thad kar brgyangs /
'di ni sems dang rig pa 'byed pa'i rlung sbyor te /
bskyed rim bsgom pa dang bzlas brjod byed pa mnyam gzhag ting nge 'dzin sgom pa sogs gang gi yang grogs su 'gro zhing /
'gro 'dug phyag skor spyod lam rnam bzhi gang gi tshe yang 'di nyid la rgyun chags su bslab pas /
'byongs na rtsol ba mi dgos par bar rlung rang sar gnas shing /
gzung 'dzin gyi rtog tshogs ngang gis 'gags nas rig pa bying rmug rgod pa'i skyon las grol bar 'gyur ro //
gsum pa yang gsang tshe'i rlung sbyor zab mo ni /
'di ltar lus gnad rnam snang chos bdun la /
dus ni dro gong ngam tho rangs zas rnying pa zhu nas gsar pa ma zos kyi bar la /
mig nam mkha' la bltas te /
dmigs gnad sum mdor yi ge ha ljang gu 'od 'tsher ba zhig bsam ste /
'og rlung bskum steng rlung rngub mchil ma mid pa dang lhan du /
phyi'i nam mkha' thams cad bdag gi lte bar 'dus pas sngo me re re yod par bsam la kha sbyor du gzung /
phyir dal bus btang ste sngo na ra ra du ba ltar song bas bar snang la yal te phyi'i nam mkha' yang chod song bar bsam /
yang rngubs te /
sngar bzhin bdag gi lte bar 'dus pas sngo me re re khengs pa la sems bzung ste yang yang sbyangs pas zas kyi zhen pa chung ba dang /
sems bde zhing khams dwangs pa dang /
rig pa gsal zhing bde gsal mi rtog pa'i nyams 'char ba sogs thun mong gi rtags kyang du ma 'byung la /
'di ni tshe nyi zla dang mnyam pa'i rlung sbyor te /
gnas skabs su tshe zad pa'i 'chi ba yang bslu zhing tshe ring ba dang /
nad dkon pa dang sems zag pa las grol ba sogs phan yon dpag tu med par gsungs so //
'di la rjes kyi bogs 'don pa rang lus dang gzhan lus la brten pa'i tshul ni gtong thun rgyan gyi phreng ba dang gtum mo nyi ma'i 'od 'bar las 'byung ba ltar nyams su len pa gnad du che'o //
rtsa ba'i gsum pa gsang ba las rgya la bsten nas rtsa khams dwangs ma ye shes su sgrub pa la bzhi /
thabs he ru ka yab kyi nyams len /
shes rab blo chen stobs ldan ma yum gyi nyams len /
thun mong du dgos pa zab lam gtong thun /
de dag gi cha lag tu nye bar mkho ba o rgyan zhal gdams nor bu phreng ba rnams las ji skad gsungs pa ltar nyams su len pa zab rgya zhes pa'i mtshan gyi dngos gzhi yin cing /
blo chen skal ldan snying rus can re re tsam gyi spyod yul las khyab brdal du bstan par bya ba ma yin cing deng sang gang zag gis nyams su lon pa'ang nyin skar dang mtshungs pas khrid kyi dkyus su mi 'byung ngo //
rtsa ba'i bzhi pa de kho na nyid ye shes chen po'i nyams len la brten nas chos sku ka dag chen por la zlo ba ni lta ba ye shes klong grol ltar lta sgom spyod pa thams cad rang byung rang shar rdzogs pa chen po'i dgongs par la bzla ba'o //
lnga pa lhun grub 'od gsal gyi nyams len gyis sgo gsum dbyer med ma spangs gzhon nu bum sku'i sbubs su gzhug pa ni dgongs pa zang thal sogs las bshad pa ltar 'od gsal lhun grub chen po'i lam las snang bzhi zad sar skyel lo //
gsum pa rjes nye bar mkho ba'i yan lag gzhan bshad pa la gsum /
rgyun gyi rnal 'byor /
gegs sel /
nyams su blangs pa'i phan yon no //
dang po la lnga /
nyal ba'i rnal 'byor ni /
gnyid khar de ring gi mi dge byas pa la bshags sdom bya /
dge bar gyur tshad bsngo smon gyi rgyas gdab /
bskyed rim pas snod bcud lha sngags su gsal ba rim gyis bsdus te rtog med du nyal /
rdzogs rim pas bde stong ngam bsam brjod bral ba'i 'od gsal gyi ngang la bzhag
/sad pa'i rnal 'byor ni /
bskyed rim pas nam mkha' nas dpa' bo mkha' 'gros sngags dang DA ma ru'i sgras bskul bar mos la yi dam gyi skur ldang /
rdzogs rim pas stong gsal gyi ngang las 'gag med rig pa gnyug ma'i lha skur bzhengs /
dge sbyor gang byed gnad du btang na tho rangs skabs 'dir zas kyi dwangs snyigs phyed pas bogs gzhan las che'o //
zas kyi rnal 'byor ni /
bskyed rim pas lto ba gzhal yas khang du dkyil 'khor gyi lha gsal pa la zas skom bdud rtsir brlabs pas mchod pa'am /
zas ye shes bdud rtsi'i 'od zer gyi me lces snying nang rigs drug gi sa bon bsregs /
bag chags gnas stong par bsam /
rdzogs rim pas zas su snang ba'ang don la ma grub par chos nyid la chos nyid thim pa'i tshul du longs spyad /
rgyun gyi rnal 'byor ni /
nang du dug lnga gang skyes dran pas bzung la rang grol du gtang /
phyi rol yul rkyen rnams kyang sems kho rang yul du snang ba las gud na med pas yul sems gnyis med kyi ngang du bzhag
/'chi ba'i rnal 'byor ni /
'chi ka ma'i sems stobs dang ldan pas dge sdig gang gis mtshams sbyar ba de ka'i rjes su 'gro bas dge ba'i bsam pa brtan po dang ldan pas 'chi ba 'od gsal chos kyi skur grol bar bya snyam du byang chub mchog tu sems bskyed /
smon lam rnam par dag pas mtshams sbyar /
'jig rten gyi chags sdang rmongs gsum gyi bsam pa rgyang bsrings /
rang la sngar bla mas ngo sprad pa'i 'chi brod kyi gdams ngag yod na dang /
gzhan nyams len gang brtan pa de nyid kyi stobs su hril dril te 'khrul snang du skad cig kyang 'byams su mi gzhug par mnyam par 'jog par bya'o //
gnyis pa gegs sel la /
rtsa dang rlung gi gegs skyon thams cad spyir bla ma nyams myong can la bsten nas khong du chud pa gal che /
spyi tsam du lus gnad ma bsdams zhing rlung bskyil drag pa dang /
'phangs pa shed che bas la brgal ba dang /
'og rlung ma bsdams pa sogs kyis rlung skyon 'byung bas /
de la gegs sel gyi gdams ngag mi 'dra ba mang du yod kyang 'dir ma spros pas rgyas par na rgyud dang man ngag gi gzhung rnams la blta bar bya'o //
mdor bsdus ni 'di ltar rang lus kyi nang phru ma phus brgyangs pa ltar stong sang nge ba'i stod na nad dang gdon dang /
rnam rtog gi bag chags gsum gyi ngo bo dud pa sngo dmar gyi rnam pa ltar thul le bun ne ba zhig tu yod par bsam la /
rlung rngub te phyir hU~M gis 'phangs pas du ba ltar sang sang song bar bsam la rjes su ha ha ha ha zhes brjod cing yang yang sprug sig byas pas rlung skyon thams cad sel ba'i man ngag gcig chog ma ste /
rjes la seng ge rtsal sprug sogs kyang bya ba gnad yin no //
gzhan yang rlung mkhris bad kan 'dus pa sogs 'byung ba'i nad gang byung gi gnyen por rlung gis sbyong ba yin pas de dag gi gnad rnams ni rtsa rlung gnad kyi sgron mar yi ges sbyong ba dang /
phag mo'i gegs sel sogs las bstan pa ltar nyams su blang ngo //
gnyis pa thig le'i gegs sel la /
rgyas par ni /
ting nge 'dzin gyi skyon bcos pa zer ba'i phag mo'i las tshogs thig le'i gegs sel dang /
zab lam stong thun sogs las shes par bya /
'dzag pa rigs drug gi gegs sel thabs lam spyi dang mtshungs par bsten /
khyad par rgyal bsen gyi gnod pas thig le'i gegs byung na man ngag rnams las 'byung ba ltar rdzas sngags dmigs pa'i srung ba bya /
spyir gegs skyon che chung gang byung yang bla ma la gsol ba 'debs pa dang /
mkha' 'gro la tshogs gtor gtang ba /
rab shes pa ka dag gi ngang la bzhag pas rtsa rlung thig le'i skyon thams cad las grol bar 'gyur ro //
gsum pa nyams su blangs pa'i phan yon ni /
zab lam 'di nyid bla med rdo rje theg pa'i rgyud gzhung gi bstan don gtso bo yin pas ji skad bshad pa'i nyams len mthar phyin na rab tshe 'dir rdo rje'i sku 'grub /
'bring bar do nas mkha' spyod du 'gro
/tha ma skye ba gcig gis 'tshang rgya /
rtsa rlung tsam 'byongs pa'i yon tan kyang gnas skabs nad dkon zhing tshe ring /
lha 'dre'i gnod pas mi tshugs /
'byung ba la rang dbang sgyur /
'khrul rtog dag nas zag med kyi ye shes mngon du mthong /
dam tshig ma nyams na skye ba brgyud nas zung 'jug gi go 'phang mthar phyin par 'gyur bas /
gzhon pa rtsa rlung dar ba'i skabs su chos 'di'i sgor zhugs nas nyams len la snying rus skyed /
gegs dbang du ma shor bar drod rtags mthar dbyung ste thun mong dang mchog gi dngos grub la dbang thob par bya'o //
deng dus zab chos tshul bzhin spyod pa dkon /
khyad par lam 'dis bgrod nus nyin mo'i skar //
tshig khrid tsam gyis su la phan dka' yang //
rgyun bzang nub par phangs nas mdo tsam bkod //
'khrul rtog rlung sems dbu ma'i dbyings su dag
/d+hU ti'i mdud grol rdo rje'i gsang lam bgrod //
srid gsum dag pa'i 'khor lor byang chub nas //
'khor 'das mnyam nyid bde chen sku thob shog
/ces byang gter phag mo zab rgya'i skor 'di la nyams su len pa'i khrid tshul gyi phyag bzhes rgyas bsdus mi 'dra ba 'ga' zhig bzhugs par snang na'ang /
'dir gang zag dbang po mchog dman kun nas nyams 'og tu chud pa'i khrid rim gtso bsdus kyi dbang du phyis byon gyi bla ma dam pa rnams kyi phyag bzhes ltar brgyud pa gong ma'i gsung las gces bsdus kyi tshul du /
sngags rig 'chang ba pad+ma gar dbang phrin las 'gro 'dul rtsal gyis dpal spungs yang khrod de bI ko Ti dpa' bo mkha' 'gro 'du ba'i dga' tshal du bgyis pa dge legs 'phel ///
/
