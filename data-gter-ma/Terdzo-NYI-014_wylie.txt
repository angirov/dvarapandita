@#//
zab bdun mngon spyod phur pa las /
bstan srung shwa na chen po'i yongs rdzogs gtor ma'i dbang chog mthu rtsal nus pa'i bcud 'beb ces bya ba bzhugs so //
na mo gu ra be /
chos dbyings shin tu mi 'gyur skur bstan nas //
rtog med zhal gyis 'khrul rtog log 'dren za //
'jigs byed khrag 'thung phra men chen po la //
btud nas snying po gtor ma'i dbang chog dgod //
'di la thun mong ma yin pa'i srog phur gtad pa ni bka' rgyas btab pas thun mong du bsgrub par bya ba ma yin la /
nyams su len pa la dbang ba'i yongs rdzogs gtor ma'i dbang bskur bya ba'i tshul la gsum /
sbyor dngos rjes so //
dang po ni /
stegs bu nag por dug khrag byugs shing me tog nag po'am 'bru nag gcal du bkram pa'i dbus su khri'u'i khar /
thod snod du dmar gtor thog mdil gyi dbyibs can che legs la 'khor gtor chung nyer bzhi dang mtheb kyu gang mang gis bskor ba la mda' dar nag po me long btags pa dang sku tsag rnams btsugs /
phyag mtshan ral gri thod khrag dang me ri sha khrag gis rngam brjid du brgyan pa bkod /
g.yas g.yon du sman raka
/mdun du drag mchod bsham /
zab bdun thugs kyi phur gcig gi phrin las gzhung bsrang bdag bskyed bzlas pa dang bcas pa bya /
de nas shwa na'i phrin las kyi byin rlabs lha bskyed nas bstod pa'i bar btang /
dzapa? dmigs gsal btab la bzhi snying gcig dril ci lcogs bzla /
'grub na gtor chog gtang dgos kyang skabs 'dir ma 'grub kyang 'gal ba ni med /
de nas tshogs byin rlabs bsgral bstab kyi bar du gtang /
bshags pa'i dbur 'di nyid kyi skong ba 'grub na sbyar /
las bum byin brlab /
ting nge 'dzin gyi dbang blangs la slob ma 'jug par gnang ba nod do //
gnyis pa dngos gzhi dbang ni /
slob ma khrus bgegs bskrad srung 'khor sems bskyed gsal gdab song nas /
de'ang rtsa rgyud las /
kun gyi bdag nyid rdo rje gzhon nu'i sku
/zhes dang /
bi to las /
bde bar gshegs pa gar gyi bdag
/'dod rgur sgyur bas gar yang bde //
gar gyi dbang phyug chen po la //
mkhas pas phyogs ris mi brtag go
/zhes pa'i don gu ru rin po ches /
'gro ba gang la gang 'dul gyi sku ni spyir bsam gyis mi khyab pa ste bde bar gshegs pa thams cad rdo rje gzhon nu'i sprul pa'o //
zhes gsungs pa ltar spyir rigs thams cad kyi khyab bdag dpal rdo rje sems dpa' nyid he ru ka 'bar ba chen po'i gar gyi phyag rgyar bzhengs pa gsang bdag rdo rje gzhon nu'i gsang ba gsum gyi cho 'phrul chos kyi dbyings dang mnyam pa las /
'dir gter gzhung nyid las /
ngo bo ka dag chos kyi sku :
rang bzhin lhun grub longs spyod rdzogs :
thugs rje ma 'gags sna tshogs sprul :
dpal chen khrag 'thung chen po ni :
'jigs byed chen po'i gar bsgyur ba :
zhing skyong chen po'i sku ru snang :
zhes gsungs pa ltar ye shes kyi khro bo chen po nyid las byed phyag brnyan chen po'i skur bzhengs pa ste /
spu gri'i jo mos zhus lan las /
yi dam gzhan yod na'ang rdo rje gzhon nu srung ma'i tshul du bsgrub :
ces gdams pa'i don rdo rje gzhon nu srung ma'i tshul du sgrub pa'ang rnam pa dang ngo bo gnyis ka ye shes pa nyid chos skyong du bsgrub par gsungs pa ma yin gyi /
ngo bo ye shes pa nyid rnam pa las dang 'jig rten pa'i srung mar sgyur ba gshin rje gshed po'i bka' sdod las kyi gshin rje lta bu ste /
de las rdo rje gzhon nu shwa na chen po'i rnam par bsgyur ba'i khungs kyang /
rtsa dum las /
khyi gdong rdo rjes gdab par bya /
zhes sgrol ba'i las byed shwa na'i zhal brnyan can dngos su bstan pa ltar mkhon lugs rig 'dzin brgyud pa'i bsgral 'cham gyi phyag bzhes su'ang mdzad kyang /
sgrub thabs dmigs bsal sngar phan bka' gter gnyis kar mi bzhugs la /
'dir ni gzhung las /
phrin las rol pa'i rgyud sde ni :
kun gyi snying po bcud bsdus nas :
pad+ma bdag gis 'dir bstan pa :
drag sngags kun gyi mthar thug go :
zhes gsungs pa ltar shin tu zab cing 'dril la khyad par du 'phags pa'i shwa na'i gdams skor cha tshang ba 'di ni /
lha sras dam 'dzin gyi rnam rol sprul pa'i gter chen 'gro 'dul o rgyan mchog gyur gling pa'i zab gter thugs dam zab pa skor bdun las /
mngon spyod kyis zab pa yang gsang thugs kyi phur gcig gi cha lag nam mkha' mdzod kyi zangs shog dmar po'i chos sde las byon pa ste /
'di la dbang bskur thun mong dang thun mong ma yin pa gnyis su bzhugs pa las /
da lam byin rlabs yongs rdzogs gtor ma'i dbang bskur bgyi ba la sogs kyis mtshams sbyar nas mtshon cha'i maN+Dal 'bul /
mtshams sbyor spyi mthun dang /
'bru gsum brjod la mig dar me tog sngon po gtad /
thog mar rgyud dag par bya ba'i slad du /
bla ma dang gnyis su med pa'i dpal chen rdo rje gzhon nu'i dkyil 'khor rtsa gsum dam can srung ma'i tshogs dang bcas pa'i spyan sngar rgyun bshags yan lag brgyad pa tshul bzhin bya ba'i blos 'di'i rjes zlos /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes lan gsum /
snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
hU~M:
drag po chen po drag shul can :
'jigs byed gtum po rngam pa'i sku :
dpal chen bdud 'dul chen po yis :
dbang bskur ma lus bstsal du gsol :
lan gsum /
bla mas rdo rje gdengs la /
hU~M:
gdug pa ma lus 'dul ba dang :
sangs rgyas bstan pa srung ba dang :
byang chub sgrub pa'i bar chad 'joms :
ye shes bla med thob pa dang :
dngos grub ma lus stsol ba'i phyir :
sku gsung thugs mchog sgrub la dbang :
dgra dang bgegs rnams bzlog pa'i phyir :
gtum drag 'bar ba'i dbang bskur na :
dam tshig ma lus thub par gyis :
de ltar bka'i gnang ba byin cing dam tshig bsgrags pa la /
slar yang nan tan gyis gsol ba 'debs shing dam tshig rnams tshul bzhin du bsrung bar khas len pa 'di'i rjes zlos /
ho :
dpal chen khrag 'thung dkyil 'khor du :
mi phyed dad pas zhugs pa na :
dbang bskur ma lus bstsal du gsol :
dngos grub ma lus bstsal du gsol :
sku gsung thugs dang yan lag gi :
dam tshig ma lus bdag gis gzung :
log par lta ba kun bsgral nas :
byang chub myur du thob par bgyi :
de nas spyi bor rdo rje bzhag
/bdud rtsi lce la sbyin te /
ho :
gsang sngags rig sngags thams cad kyi :
bstan pa ma lus bsrung ba dang :
byang chub sems ni bla na med :
rtag tu yang dag bskyed par bya :
sgrol ba'i dam tshig ma lus pa :
srung na tshogs chen myur du rdzogs :
dngos grub mchog tu thob par nges :
de bas dam tshig thub par gyis :
badzra sa ma ya hU~M:
ji ltar bsgos pa'i dam tshig las nam yang mi 'da' bar blo brtan pa'i dpang por rdo rje'i bro bor ba 'di'i rjes zlos /
sa ma ya i dan na ra kan :
de nas ye shes pa'i byin rlabs dbab pa yin pas /
khyed rang sgo gsum legs par gcun te dmigs pa 'di bzhin rtse gcig tu gsal thobs shig
/bdag gi thugs ka'i hU~M yig las :
'od zer tsha zhing rtsub pa 'phros :
slob ma'i lus la phog pa yis :
rnam par rtog pa kun sbyangs nas :
sems nyid hU~M gi rang bzhin las :
'bar ba'i khro bo mi bzad pa :
'jigs byed shwa na chen po ni :
mthing nag mun pa 'khyil ba'i mdog :
ral gri phyar zhing thod khrag 'dzin :
zhabs gnyis 'dor thabs gar dgu ldan :
dur khrod dpal chas 'bar bas bklubs :
spyi bor oM dang mgrin par A:
thugs kar hU~M gis mtshan par gyur :
thugs kar pad+ma nyi ma'i steng :
ye shes sems dpa' he ru ka :
rdo rje gzhon nu yab dang yum :
bde chen sbyor ba'i 'od zer gyis :
bla ma'i dkyil 'khor thugs dam bskul :
sku gsung thugs kyi phyag rgya ni :
char ltar babs nas gnyis med thim :
sgo gsum byin gyis brlabs par mos :
rol mo gu gul dud pa btang la /
oM gu ru A be sha ya dz+nyA na a A:
zhes mang du brjod la dbab /
ye shes pa'i byin rlabs kyi rgyun brtan par byas par mos shig
/tiSh+Tha badzra :
zhes rdo rje mgor bzhag
/tsak+ShuHpra be sha ya phaT:
ces gdong bsal /
ma rig pa'i sgrib g.yogs bsal bas kun rdzob mtshan ma brda'i phyag rgya gtor ma'i rten dang brten par bcas pa'i dkyil 'khor pa thams cad mthong bar mos shig
/rang rig 'od gsal gnyug ma'i dkyil 'khor 'di nyid 'jigs byed khrag 'thung chen po'i rang bzhin ye shes kyi dkyil 'khor yin pa la yin par shes pa ni don dam chos nyid kyi dkyil 'khor mthong ba yin no //
sngar byin pa'i cod pan sngon po de nyid rang la rigs kyis 'brel ba'i lhag pa'i lha la 'bul ba'i mos pas sngags 'di'i rjes zlos dang bcas te 'dor bar zhu /
pra tIts+tsha badzra ho :
zhes tshom bur dor /
lhag pa'i lha dkyil 'khor gyi gtso bo 'jigs byed shwa na chen por zungs shig
/cod pan slar spyi bor bzhag la 'bru gsum brjod /
de rnams kyis sngon 'gro'i rim pa grub nas /
dngos gzhi dpal gyi gtor chen la brten nas sku gsung thugs yongs su rdzogs pa'i dbang bskur bya bar dmigs pa 'di ltar du mdzod /
gtor snod dur khrod rol pa'i pho brang chen por gtor ma 'jigs byed khrag 'thung shwa na chen po yab yum la /
'khor phur srung dam can rgya mtshos char sprin gtibs pa ltar bskor te bzhugs pa'i sku las sku phyag rgya'i tshogs dpag tu med pa 'phros /
khyed rang rnams kyi lus la thim par mos shig
/gtor chen spyi bor bzhag la /
hU~M:
gsang ba'i khro rgyal dpal chen he ru ka :
gsang mchog 'dzin pa'i slob ma 'dir dgongs la :
dpal chen dpal 'bar gzi brjid mtshungs pa med :
nyid las mi gzhan sprul pa'i 'khor tshogs bcas :
phyag rgya'i sku mchog mngon par sprul nas kyang :
skal ldan slob ma'i lus dang gnyis med thim :
mi 'gyur gsang ba dur khrod bum pa ru :
dpal chen lha mchog ye shes bcud dang ldan :
dkyil 'khor gsum gyi phyag brnyan khyi yi gdong :
gsal ba gsum ldan nga rgyal brtan pa yis :
gdug pa ma lus bsgral ba'i dbang thob shog :
oM ru lu ru lu badzra kI li kI la ya sarba big+h+nAn baM hU~M phaT:
kA ya a b+hi Shiny+tsa hU~M:
des sku'i dbang thob cing gzi brjid stobs kyi byin rlabs zhugs /
lus kyi nad gdon sdig sgrib bsal /
lus lha bsgom pa la dbang ba yin pas snang stong lha'i dkyil 'khor bsgom pa la brtson par gyis shig
/yang gtor ma 'jigs byed shwa na chen po'i dkyil 'khor pa'i zhal nas gsung sngags kyi phreng ba sgra 'od dang bcas pa 'phros /
khyed rang rnams kyi ngag la thim par mos shig
/gtor ma mgrin par bzhag la /
hU~M:
rngam pa'i sgra sgrog rdo rje'i gsung dang ldan :
'brug stong ldir bas sa gsum ma lus g.yo :
bdud dang mu stegs rnams kyi snying sreg pa :
rngam pa'i nga ro ldan la phyag 'tshal bstod :
hU~M:
rdo rje'i rig 'dzin rnams kyang 'dir byon cig :
zhal bzhes thugs dam gnyan po da dgongs shig :
dpal chen dpal 'bar rnams kyang 'dir dgongs shig :
khyed kyis gsungs pa'i rig sngags snying po 'di :
gang gis bzla bar byed pa'i sngags pa la :
mthu dbang nus stobs myur du sbyin no zhes :
sus kyang ma bcol nyid kyis zhal 'ches pa'i :
thugs dam gnad nas bskul lo sa ma ya :
gsung gi bdud rtsi zhal nas nar gyis byung :
skal ldan slob ma'i ngag la bcug nas kyang :
phung po lus kyi snying ga'i b+han+d+ha ru :
bde chen sngags kyi byang chub sems kyi le :
nus pa'i zer rlangs phyogs bcu kun tu 'thor :
dgra bgegs gdug pa tshar gcod dbang thob shog :
sngags mthar /
wA ka a b+hi Shiny+tsa A:
des gsung gi dbang thob cing nus pa sngags kyi byin rlabs zhugs /
ngag gi nad gdon sdig sgrib bsal /
ngag gsang sngags bzla ba la dbang ba yin pas grags stong sngags kyi dkyil 'khor bsnyen cing sgrub pa'i rim pa dang ma bral bar gyis shig
/yang gtor ma 'jigs byed shwa na chen po'i dkyil 'khor ba'i thugs ka nas ye shes kyi phyag mtshan ral gri thod khrag gi rnam par 'phros nas khyed rang rnams kyi yid la thim par mos shig
/gtor ma snying gar bzhag la /
hU~M:
srid pa gsum po 'joms mdzad dbyings nas bzhengs :
ma bcos rdzogs pa chos dbyings don la ni :
rtags las mi 'da' rig pa rdo rje'i thugs :
thig le 'gyur ba med pa'i ngo bo nyid :
don gyi dbyings las snying rje'i rtsal shar ba :
snying brtse bde ba chen po'i ye shes las :
tshad dang ldan pa'i phyag rgya'i gzugs 'phros pas :
stong nyid yum gyi ngang du lhun gyis grub :
thabs kyi rig pas 'khyud pa'i cho 'phrul las :
'bar ba'i sras mchog nam mkha'i mtha' mnyam spros :
bdud rigs myur du bsgral ba'i dbang thob shog :
sngags mthar /
tsit+ta a b+hi Shiny+tsa hU~M:
des thugs kyi dbang thob cing ye shes chen po'i byin rlabs zhugs /
yid kyi nad gdon sdig sgrib bsal /
yid ting nge 'dzin bsgom pa la dbang ba yin pas rig stong chos nyid kyi dkyil 'khor las nam yang ma g.yos par gyis shig
/yang slob dpon gyi rdo rje'i tha tshig gis thugs dam bskul cing phrin las bcol pas khyed rang rnams la sku gsung thugs yon tan phrin las yongs su rdzogs par byin gyis rlob cing /
dngos grub rnam pa gnyis 'bad med du stsol ba dang /
phrin las bzhi thogs med du bsgrub par zhal gyis bzhes par mos shig
/gtor ma lag tu gtad la /
hU~M:
dgongs brda snyan brgyud rig 'dzin rtsal 'chang tshogs :
dpal chen khro rgyal rdo rje gzhon nu dang :
dbyings kyi yum mchog 'khor lo rgyas 'debs ma :
khro bcu yab yum za gsod sprul pa'i tshogs :
ma lus kun gyi thugs rje'i thugs dam gyis :
log rtog dgra bgegs myur du 'dul ba'i phyir :
phra men phyag brnyan chen po'i skur sprul nas :
gdug pa 'dul ba zhal gyis bzhes pa ltar :
sngags 'chang 'di la nus pa'i dngos grub stsol :
bar chad dgra bgegs bsgral ba'i las rtsom tshe :
thugs dam ma g.yel myur du grogs mdzod cig :
sngags mthar /
sarba duSh+TAn karma ku ru ho :
zhes bdud rtsi dang rak+ta sbyin /
rak+sha'i phreng ba gtad la /
khro rgyal stobs 'dus dang bzhi snying gcig dril bzlar gzhug
/ye d+har dang shis pa brjod la me tog 'thor /
des rdo rje phur pa'i bstan srung chen po 'jigs byed shwa na mu kha'i dbang gi snying po gtor ma la brten pa'i byin rlabs legs par grub pa yin pas rdo rje theg pa'i dam tshig spyi dang /
bye brag 'di nyid kyi sku gsung thugs kyi rten rnams 'chang zhing bsnyen sgrub la brtson pa dang /
bla ma snying la bsgom zhing sems bskyed dang ldan pas dgra bgegs 'dul ba'i phrin las la brtson pa sogs tshul bzhin bgyi'o snyam pas 'di'i rjes zlos mdzod /
gtso bos ji ltar sogs dam tshig khas len /
gtang rag maN+Dal sogs dbang rjes spyi ltar bya /
rjes kyi rim pa slob dpon gyis tshogs la rol cing lhag ma gtang ba sogs bdag bskyed phrin las rgyas bsdus dang bstun /
gang ltar gtang rag mchod bstod /
nongs bshags /
ye shes brten pa brtan par bzhugs /
'jig rten pa rang gnas su gshegs la bdag bskyed bsdu ldang sogs bya'o //
legs bshad sngon med mkhas pa'i khyad chos te //
gsang ba zab mo grub pa mchog gis 'byin //
'dis kyang ston dang bstan la nges rnyed de //
dar rgyas yun ring gnas pa'i btsas su bzhag
/shwa na'i zab gsang skor rnams gter chen mchog nas dbu zhabs brda ston tsam mdzad nas zhib par gtan la rim gyis phab par gal che bar bkas gnang yang /
shin tu gnyan cing ji bzhin gtan la ma pheb par yun ring por lus pa las /
'di nyid gter mdzod du bzhugs pa'i ched du 'chi med bstan gnyis g.yung drung gling pas rdzong shod bde gshegs 'dus pa'i pho brang du grub par bgyis pa dge legs 'phel ///
/
