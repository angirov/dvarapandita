@#//
rdo rje phur pa yang gsang bla med kyi don dbang bltas chog tu bkod pa rdo rje'i sgrom bu zhes bya ba bzhugs so //
na ma ut+ta ra de ba maN+Da lA ya /
don dam bcud kyi bdud rtsis rigs khams kun //
rdo rje snying por smin mdzad bla ma rje //
mi gnas ye shes dpal chen ku mA ras //
tshe rabs kun tu 'bral med rjes 'dzin mdzod //
gter kha kun las byin rlabs kyi //
tshan kha khyad 'phags rat+na'i lugs //
yang gsang bla na med pa yi //
don dbang bklags pas chog pa bri //
'di nyid sgrub chen dang rdul tshon lta bu spros pa rgyas pa dang 'brel na thig tshon gyi 'don cha sogs gter gzhung las shes par bya zhing /
skabs 'dir mgyogs dbang stabs bde'i lugs su byas te ras bris sam maN+Dal la tshom bu gtso 'khor lnga bkod pa'i khar bum pa kha rgyan mgul chings dang ldan pa bzhag la /
bum rdzas rnams /
oM b+h+rU~M badzra pA Ni sa ma ya :
be gA ra sa dza ya :
oM b+h+rU~M trAM hrIHA:
oM gar+b+ha p+lag sha b+hi ta sarba sid+d+hi dza :
b+h+rU~M b+h+rU~M:
zhes brjod cing blug
/de'i steng lding khri'i khar e khrom la gtso phur dar mthing nag gi cod pan can /
g.yas su dbang gi gtor chen /
g.yon du thod pa'i bdud rtsi me long la sin+d+hu ra'i chos 'byung bris pas dgab pa /
mdun du sman rag gtor gsum /
phyi mchod bskor bsham bya /
gzhan yang gtso bo'i phyag mtshan bzhi /
thod phreng sbrul chun /
glang ko stag sham /
thal raka zhag gsum /
gzig sham rgyan drug dril bu bcas pa ste tsaka li lnga /
tshe 'brang dang zas sna /
sras phur /
lcags hom nya bo /
so shing dang srung skud sngon po ku sha rnams slob ma'i grangs mnyam /
las bum /
gtor tshogs kyi rigs rnams 'du bya'o //
dbang don dkyil 'khor sgrub pa ni gzhung rtsa ba las /
dbang 'di'i bsnyen sgrub gsang sgrub ltar bya bar dmigs su gsungs pas chags med zhabs kyis mdzad pa'i /
sangs gling phur pa'i lam khyer 'di'i gsang sgrub kyi mngon rtogs tshigs bcad du bsdebs par mdzad pa nyid 'tsham zhing legs pas /
skyabs sems sngon 'gro spyi chos rnams spyi ltar btang nas /
hU~M:
rang byung lhun grub sogs lta ba'i mtshams gcad nas bstod pa'i bar btang ste bdag mdun dbyer med du bsgrub /
bzlas pa ji tsam nus pa bya zhing 'phro 'du spyi ltar dang /
khyad par rgyal ba rnams kyi byin rlabs 'bru gsum gyi rnam pa dang /
gtso bo khro bcu'i sku'i rnam par bsdu zhing lus dkyil rnams kyis kyang sngags sgra dir dir bzla bar mos /
sngags phreng yab yum gyi zhal dang gsang bar brgyud de 'khor ba'i do li'i bzlas pa dang /
de las 'od zer las mdog tu spro bas phrin las bzhi bsgrub par mos la /
mthar stong tshigs mchod bstod bya /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar mos nas /
rang srog sngags kyi 'od zer gzungs thag la //
'khril te bum pa'i lha tshogs thugs rgyud bskul //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag 'jus te gtso sngags ci 'grub bzla /
mthar 'bru gsum gyis mchod yon phul la /
lha rnams chags pa chen pos rdo rje bdud rtsi'i ngo bor zhu ste bum pa'i chu dang ro gcig tu gyur /
ces mos /
las bum gyi nang du nyi ma la gnas pa'i hU~M yig 'phro 'du yongs su gyur pa las khro bo bdud rtsi 'khyil pa mthing nag phur bu dang lcags kyu 'dzin pa'i skur gyur /
oM badzra a mr-ita kuN+Da lI ha na ha na hU~M phaTaH
ces ci rigs bzlas pas /
khro bo bdud rtsi 'khyil pa'i rang bzhin gyi chu'i rdul phra rab tu gyur /
de nas srung ma'i mchod gtor dang /
tshogs mchod bsgral bstab yan byas la /
rol mo dang bcas te snyan gsan dbab pa ni /
hU~M:
chos dbyings skye ba med pa'i ngang nyid las :
skye ba'i cho 'phrul 'bar ba'i skur ston pa :
rdo rje gzhon nu rig 'dzin sras dang 'khor :
sprul pa'i khro tshogs yab yum sras dang bcas :
gsang ba'i dkyil 'khor rnal 'byor bdag cag la :
dbyings nas skur bzhengs dbang chen bskur du gsol :
thugs rje chen po'i byin chen dbab tu gsol :
rdo rje phur pa ye shes mchog gi ngang :
bskal pa sngon nas bdag dang g.yar dam gcig :
dus 'dir bdag dang dbyer med bsgrub pa'i phyir :
rdo rje phur pa'i lha tshogs thugs dam can :
rig pa srog gis bsdus pa'i lu gu rgyud :
sku gsung thugs kyi dngos grub thob bya'i phyir :
snying po byang chub mchog ni ma thob bar :
rtse gcig yid kyis gus pas dam bca' ste :
skye ba ji srid bar du mi gtang ngo :
zhes brjod cing rig pa'i me tog dor /
de nas slob ma rjes su bzung ba la gnyis /
sta gon 'jug pa'i chos dang /
dngos gzhi la dbang bskur ba'o //
dang po ni /
spros pa rgyas pa'i skabs dngos sta so sor phye dgos kyang /
lag len dkyus la dngos sta sbrel bar mdzad pas de ltar na /
slob bu rnams las bum gyi chus phyi rol du khrus bya zhing /
hU~M:
dri med dag pa ye shes chu 'dis ni :
las dang bag chags sgrib sogs kun tu sbyong :
bu rnams lus ngag yid gsum sgrib dag nas :
dbang bzhi yongs rdzogs snod du 'gyur bar shog :
oM shU dz+nyA tA dz+nyA na swa b+hA ba At+ma ka shud+d+ho\u0f85 haM:
zhes dang /
yig brgya bzla /
bgegs gtor chab bran /
raM yaM khaM/
a kA ro gsum gyis byin brlab /
sarba big+h+nAn A kar+Sha ya dzaHsa dgug
/sarba big+h+nAM na maHsarba nas /
khaM gr-ih+Ne daM ba l+yA di swA hA/
lan gsum gyis bsngos la bka' bsgo ba ni /
hU~M:
nyon cig bgegs dang log 'dren tshogs :
rdo rje gsang ba'i bka' las ni :
'byung po'i tshogs rnams 'da' byed pa :
khro chen 'bar ba'i dkyil 'khor nas :
khro chung 'bar ba'i mtshon cha'i char :
me ltar 'bar zhing rlung ltar 'tshubs :
bka' 'das rdul phran bzhin du brlag :
de bas ma 'dug phyir dengs shig :
hU~M bzhi'i sham bur /
badzra badzra :
da ha da ha :
pa tsa pa tsa :
ha na ha na :
uts+tsha ta ya phaT:
ces brjod la thun dang rol mo sogs kyis bgegs bskrad /
steng 'og phyogs mtshams thams cad rdo rje 'khor lo ral gri dbyug to rgya gram me ri khro chung 'bar ba'i gur khang gis gtams pas bgegs kyi tshogs nye mi nus par gyur /
oM badzra rak+Sha rak+Sha hU~M phaT:
maN+Dal bkye bsdu dang sems bskyed gsal btab nas /
de la bcom ldan 'das 'khor 'das kun gyi spyi dpal chen po badzra ku mA ra dang gnyis su med pa'i mchog gi rig pa 'dzin pa rdo rje thod phreng rtsal gyis /
'byung 'gyur gdul bya mtha' yas pa rnams kyi khams dbang skal pa'i khyad par dang mthun par /
gsang sngags kyi chos sgo nam mkha'i mthas kyang gzhal bar dka' ba zhig dbye bar mdzad pa las /
dam pa'i chos sgrub pa po spyi'i bar chad bsal ba dang /
las kyi rigs kyi gdul bya bye brag pa rnams rjes su 'dzin pa dang /
thun mong gtso bor bsgrubs pas mchog zhar la 'grub cing khyad par snyigs dus kyi dam sri ma rungs pa mthu bo che rnams kyi gnyen por ched du bsngags pa /
phrin las phur pa rol pa'i gdams pa khyad par can rgyas 'bring bsdus pa bsam gyis mi khyab pa bstan cing /
phal cher ma 'ongs pa'i don la dgongs nas rin chen sa'i gter du gtams par mdzad pa las /
'dir rang gzhung las /
kho mo bdag 'dra ye shes mtsho rgyal gyis :
mon kha sne ring seng ge'i rdzong gsum du :
snying po'i yang zhun dpe tshar gsum du bkod :
gnam skas can dang ldang lung khra mo brag :
pad+ma'i rdzong dang gsum du sbas te bzhag :
de rnams nang nas gser gyi yang zhun ltar :
kho mo'i thugs bcud 'di nyid min re kan :
zhes gsungs pa ltar phrin las phur pa'i bka' babs dbyings phyug bdud 'dul rgyal mo ye shes mkha' 'gro mtsho rgyal gyi thugs dam mnog chos /
bit+yot+ta ma la 'bum sde'i yang snying /
phur pa gsang ba'i snying po phrin las kyi rgyud la brten nas kha tshang don 'dril du gdams pa phur pa yang gsang bla med kyi chos skor 'di ni /
lang gro dkon mchog 'byung gnas kyi yang srid /
sku tshe gcig la gling pa gsum gyi mtshan du grags shing gter kha nyi shu rtsa lnga zhal dbye ba la bar chad cung zad kyang ma byung bar 'gro don bstan pa mtha' rgyas su 'phel ba /
chos rgyal rat+na gling pas ldang lha khra mo brag gi spo to bar ma nas spyan drangs pa ste /
'di'i dbang bskur rgyas pa phrin las gter mdzod zab gnad mtshon cha 'khor lo zhal sprod dang bcas pa /
bsdus pa don dbang yid bzhin nor bu gnyis su bzhugs pa las /
'dir them byang las /
don dbang bsdus pa yid bzhin nor bu 'di :
dbang rdzogs bka' dang byin rlabs 'dus pa'i phyir :
spros par mi dga' dad ldan bu la skur :
ces bka' rdzogs byin rlabs 'dus pa'i smin byed zab mo bskur ba la bdag nyid kyis bya bar 'os pa rnams grub zin /
da khyed rang rnams kyi ngo skal du gyur pa thog mar sta gon 'jug pa'i rim pa rnams zhu ba'i yon du dmigs te maN+Dal 'bul 'tshal /
zhes mtshams sbyar la maN+Dal 'bul gzhug
/de nas thal mo me tog dang bcas te bla ma dkyil 'khor gyi gtso bo gnyis su med par 'du shes pa'i gus pa nye bar bzhag ste /
gsol ba 'debs pa 'di'i rjes zlos mdzod /
hU~M:
thabs kyis spyod pa'i 'gro don du :
byams dang snying rjes gang 'dul ba :
sangs rgyas phrin las rdzogs mdzad pa'i :
dbang dang dngos grub bdag la stsol :
lan gsum zhus pa'i lan du slob dpon gyis /
legs 'ongs skal ldan rigs can rnams :
bla med gsang ba'i dkyil 'khor 'dir :
'jug cing dam la gnas gyur pa'i :
dbang dang skal par ldan lags sam :
zhes dris pa'i lan du 'di'i rjes zlos mdzod /
bdag cag skal ldan sgrub pa po :
lha dang bla ma dbyer mi phyed :
bla med rdo rje phur pa yi :
dbang gi dkyil 'khor 'jug par spro :
zhes zhu /
skal ba dang ldan pa tsam gyis mi chog rgyud dag cing snod du rung ba dgos pas /
dkyil 'khor rnam pa gsum gyi lha tshogs la phyogs dus kyi rtsa gsum dkon mchog ma lus pa sprin gyi phung po gtibs pa bzhin bzhugs pa la /
mkha' khyab kyi 'gro ba ma lus pa dang lhan cig skyabs su 'gro bar bgyi'o snyam pa'i blo dang ldan pas 'di'i rjes zlos /
na mo :
bla ma dkon mchog yi dam lha :
rgyal ba rgya mtsho'i tshogs bcas la :
bdag dang 'gro ba sems can rnams :
sgo gsum gus pas skyabs su mchi :
lan gsum /
srid par 'khyams pa'i ma rgan mtha' dag gi slad du dpal chen rdo rje gzhon nu'i go 'phang bsgrub par bya /
de'i phyir smin byed kyi dbang zab mo zhu ba dang lam rim pa gnyis la slob par sems bskyed pa 'di'i rjes zlos /
kye ma :
bdag gis 'gro kun bsgral bya'i phyir :
phrin las phur pa'i dkyil 'khor du :
'khor ba dong nas sprugs pa'i phyir :
tshad med bzhi ru sems bskyed do :
lan gsum /
tshogs zhing de dag gi spyan sngar gsag sbyong snying por gyur pa rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i gzhir gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i bgegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i dge ba rnams //
bsdus nas byang chub mchog tu bsngo /

/gsang sngags kyi gzhi rten so so thar pa'i sdom pa /
gzhung lam byang chub sems kyi bslab pa /
snying po rig 'dzin sngags kyi dam tshig mtha' dag blangs nas tshul bzhin du bsrung bar bgyi'o snyam pas 'di'i rjes zlos /
ji ltar sngon gyi rgyal ba sras bcas dang //
rig 'dzin mkha' 'gro rgya mtsho dpag med kyis //
sdom pa mtha' yas rgya mtsho bzung ba ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
lan gsum /
de nas so shing mtho gang rgya mdud dang bcas pa mgo mjug ma log pa me tog dang bcas pa gtad cing nas kyi tshom bu lnga pa bkod pa mdun du bzhag ste /
dngos grub kyi ltas brtag pa'i slad du tshig 'di'i rjes zlos dang bcas te so shing tshom bu'i dkyil 'khor du 'dor bar zhu /
hU~M:
lhag pa'i lha mchog phur pa'i lha :
sngon nas 'brel ba'i dkyil 'khor du :
rtags kyi so shing dor bar bya :
rtags dang mtshan ma bstan du gsol :
de ltar dor ba'i so shing gi rtse mo phyogs bzhir bstan na phrin las bzhi /
mtshams su dngos grub phran tshegs /
steng dang 'og tu bstan na mkha' spyod dang sa spyod kyi dngos grub 'grub par gsungs so //
de nas srung skud la rdo rje'i mdud pa byas te rtsa sngags kyis byin brlab /
bar chad srung ba'i rdo rje'i srad bu 'di nyid pho'i dpung pa g.yas dang mo'i g.yon du 'ching bar zhu /
oM badzra yak+Sha hU~M:
zhes bcings shing /
rdo rje 'bar ba chen po ste :
cis kyang mi shigs rgyas gdab bo :
zhes rdo rjes mdud mtshams su rgyas gdab /
ku sha gtsang ma /
oM AHhU~M bzlas shing las bum gyi chus bsangs te /
yang dag rdzogs pa'i sangs rgyas kyi :
mnyam nyid dag pa'i stan 'di la :
khyod kyang brtag pa'i rten 'brel mdzod :
ku sha'i chun po sngas dang stan gyi don du zungs la rmi lam gyi mtshan ma brtag par gyis shig
/ces brjod /
rnal 'byor rgyun gyi dbang len pa'am /
sgrub chen dngos grub bgo ba'i rjes 'brel du 'di'i dbang sbyin pa sogs la so shing dpung skud ku sha gsum mi dgos so //
de nas dam tshig gi mna' chu lce la bzhag cing rdo rje gnas gsum du gtugs te /
hU~M:
dam tshig 'di ni bla na med :
sku gsung thugs dang mnyam sbyor phyir :
nga ni khyod kyi he ru ka :
nga yis bsgo ba'i bka' ci bzhin :
khyod kyis 'da' bar mi rung ngo :
oM AHhU~M sa ma ya dza :
bla ma dpal chen pos ji ltar bsgos pa'i dam las mi 'da' bar rdo rje'i tha tshig la rab tu gnas par bgyi'o snyam pas bro bor ba 'di'i rjes zlos 'tshal /
i dan na ra kan :
'di la ye shes pa dbab pa zur du ma gsungs kyang bla ma rnams kyis phyag len du mdzad pa ltar na /
de nas dbang bskur gyi gzhi 'god pa ye shes pa dbab pa'i slad du dmigs pa 'di bzhin du mdzod cig
/las bum gyi chu dang /
a mr-itas bsang /
swA b+hA bas sbyang /
chos thams cad 'od gsal stong pa nyid kyi ngang las /
khyed rang rnams gang du gnas pa'i go sar pad+ma nyi ma bdud bzhi bsnol ba'i gdan la sems nyid hU~M mthing nag las 'od zer 'phros /
don gnyis byas nas tshur 'dus pas rdo rje mthing nag hU~M gis mtshan par gyur /
de yongs su gyur pa las khyed rang rnams skad cig gis dpal chen rdo rje gzhon nu sku mdog mthing nag zhal gsum phyag drug
/zhal g.yas dkar g.yon dmar dbus mthing nag spyan dgu dmar zlum phyogs bcur gzigs shing dbu skra kham nag gyen du 'bar ba la rigs lnga'i rtse bran can gyi thod skam lngas brgyan pa /
g.yas gnyis rdo rje rtse dgu dang rtse lnga /
g.yon gnyis me dpung dang kha T+wAM bsnams shing /
mtha' gnyis ri rab phur bu 'dril ba /
nyi ma dang zla bas snyan gong brgyan cing sbrul rigs lnga dang thod pa tshar gsum gyi phreng bas spras pa /
rdo rje rin po che'i gshog pa sogs dpal dang dur khrod chas kyis brgyan cing ye shes kyi me dpung 'bar ba'i dbus na /
zhabs bzhi brkyang bskum 'dor thabs su bzhugs pa'i pang du yum 'khor lo rgyas 'debs ma mthing skya ut+pal dang thod khrag 'dzin cing khro mo'i chas kyis brgyan pa /
gnyis ka'i spyi bor oM/
mgrin par AH
thugs kar hU~M/
yab kyi thugs kar nyi ma'i dkyil 'khor gyi steng du ye shes sems dpa' tshon gang ba zhal gcig phyag gnyis phur pa 'dril ba /
de'i thugs kar rdo rje mthing ga nas 'bru tsam gyi lte bar nyi ma la hU~M mthing nag gi mthar kI la ya 'bru bcu bzhis bskor ba rnams dang /
bla ma dkyil 'khor gyi 'khor lo'i thugs ka nas kyang 'od zer dpag tu med pa 'phros /
phyogs dus rtsa gsum rgyal ba rab 'byams kyi thugs rgyud bskul /
thams cad kyang dpal chen rdo rje phur pa'i sku gsung thugs kyi phyag rgya'i rnam par nam mkha' gang bar byon te khyed rang la thim pa'i mos pa rtse gcig tu mdzod cig
/ces brda sbyar la dbyangs rol spos sbyor bcas /
las byang gi spyan 'dren brjod la mthar rtsa sngags kyi gsham du /
gu ru de ba DA ki nI kI li kI la ya sa ma ya hU~M sa ma ya dzaH
zhes drag tu bzla /
mthar rdo rje spyi bor bzhag la /
de ltar dbab pa'i ye shes pa brtan par byas pa'i mos pa mdzod /
tiSh+Tha badzra /
de dag gis sta gon dang 'jug pa'i chos rnams grub nas /
dngos gzhi dbang bskur ba zhu ba'i yon du maN+Dal 'bul 'tshal /
gnyis pa dngos gzhi'i dbang rnams rim par bskur ba ni /
de la thog mar gsol ba 'debs pa 'di'i rjes zlos /
kye :
rdo rje 'dzin pa dkyil 'khor bdag :
phur pa bla na med pa yi :
dkyil 'khor chen por bdag 'jug cing :
dbang bzhi rdzogs par bskur du gsol :
lan gsum zhu /
de nas thog mar bum pa'i dbang bskur ba ni /
rdo rje phur pa'i lha tshogs thams cad khyed rang rnams kyi spyi bo'i steng gi nam mkhar kI la ya yi sngags sgra di ri ri byon /
rig 'dzin mkha' 'gro'i tshogs thams cad kyis bkra shis pa'i tshigs su bcad pa brjod cing /
byin rlabs khu 'phangs bab pa ltar sha ra ra byung nas spyi bor thim pas thod pa dung khang gi nang du rdo rje phur pa'i lha thams cad dag pa 'od gsal gyi skur gyur par sgoms shig
/bum pa thogs la /
hU~M:
bum pa rnam dag chos sku'i gzhal yas na :
longs spyod rdzogs sku phur pa'i lha tshogs bzhugs :
thugs rje sprul skus 'gro ba 'dul ba'i phyir :
skal ldan bu la dbang bskur yongs rdzogs shog :
oM badzra kI li kI la ya :
dzaHhU~M baM ho :
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
ho :
skal ldan rigs kyi bu khyod la :
rtsa ba bum pa'i dbang mchog bskur pas :
sku gsung thugs 'gyur ba med pa'i rdo rje'i mchog thob par gyur cig :
de nas gtso bo'i phur pa thogs la /
gtso phur 'di nyid dpal chen rdo rje gzhon nu dngos su gsal ba'i sku las 'od zer dpag tu med pa 'phros /
khyed rang rnams kyi gnas gsum du thim pas /
nyon shes kyi sgrib pa dag cing dpal chen po'i sku gsung thugs yongs rdzogs kyi dbang thob par mos shig
/hU~M:
chos nyid skye ba med pa'i ngang nyid las :
skye ba'i cho 'phrul longs spyod rdzogs :
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad nas :
dbang dang dngos grub 'dir stsol cig :
ye shes khro bo 'grub par mdzod :
oM badzra kI li kI la ya dzaHhU~M A:
dz+nyA na sid+d+hi A be sha ya a b+hi Shiny+tsa oM:
zhes gnas gsum du gtugs /
ho :
skal ldan rigs kyi bu khyod la :
gtso bo rdo rje phur pa'i dbang yongs su rdzogs pa bskur pas :
sku gsung thugs yon tan phrin las kyi dbang mchog thob ste :
phrin las bzhi la mnga' brnyes pa'i dbang mchog thob par gyur cig :
b+han+d+ha thogs la /
bla ma dkyil 'khor gyi lha tshogs mnyam par sbyor ba'i byang chub sems kyi bdud rtsi ngag tu byin pas rtsa khams zag med kyi bde bas gang ste /
gsang dbang dang shes rab ye shes kyi dbang thob par mos shig
/hU~M:
gsang ba gsum gyi dkyil 'khor nas :
zag med rtsa khams dag pa las :
byang chub sems kyis dbang bskur bas :
bde gshegs ye shes dbang thob shog :
oM badzra A ral+li dz+nyA na mu dra ma hA dz+nyA na a ho su kha sid+d+hi ho :
bdud rtsi blud la /
ho :
skal ldan rigs kyi bu khyod la gsang ba'i dbang mchog 'di bskur pas :
bde chen zung 'jug ye shes kyi dbang thob par gyur cig :
rtags kyi phyag rgya dang dpal gyi chas rnams byin pas 'khor 'das zil gyis gnon pa'i dbang chen thob par mos shig
/g.yas su rdo rje rtse dgu rtse lnga /
g.yon du me dpung kha T+wAM gtad la /
hU~M:
rdo rje rtse dgu gyen du gsor ba yis :
sa dgu'i rtog pa rtsad nas gcod :
rdo rje rtse lngas rgyud lnga 'dren :
ye shes lnga yi klong du sbyor :
me dpung 'bar bas 'khor ba yi :
nyon mongs bag chags sreg par byed :
kha T+wAM gas ni dug gsum dang :
nyon mongs 'khor ba rtsad nas gcod :
oM badzra badzra hU~M:
raM raM tri shu la ho :
a b+hi Shiny+tsa mAM:
zhes dang sras phur lag tu gtad la /
hU~M:
ngang nyid rdo rje'i chos dbyings las :
'bar ba'i khro bo mi bzad pa :
sras mchog badzra kI la yas :
sku yi dbyings su dbang bskur ro :
gsung gi dbyings su dbang bskur ro :
thugs kyi dbyings su dbang bskur ro :
yon tan dbyings su dbang bskur ro :
phrin las dbyings su dbang bskur ro :
oM badzra kI li kI la ya hU~M phaT:
kA ya a b+hi Shiny+tsa oM AHhU~M:
ho :
skal ldan rigs kyi bu khyod la sras phur gyis dbang bskur pas :
sku gsung thugs rol pa chen po'i dbang thob cing :
phrin las rnam pa bzhi la mnga' brnyes nas yi dam lha dang skal pa mnyam par gyur cig :
de nas thod phreng dang sbrul chun bskon pa'i tshul byas la /
hU~M:
thod phreng tshar gsum sku gsum ldan :
ye shes rol pa'i rgyan drug che :
sbrul chun dug gsum gnas su dag :
rtog med rol pa dpal gyi chas :
rgyan phreng 'di yis dbang bskur ro :
rngam brjid khro bo'i dbang thob shog :
oM ka pA la b+h+rU~M lam+ba na a b+hi Shiny+tsa mAM:
de nas glang ko stag sham sbyin la /
hU~M:
'khor ba rnam dag g.yang gzhi 'jigs :
rtog med glang chen ko rlon dpa':
nga rgyal rnam dag stag sham 'jigs :
khro rgyal sku yi rgyan rdzogs pa :
skal ldan khyod la yongs rdzogs shog :
oM badzra ti ra na hasti bya g+h+ri tsarma badzra tri sha ho :
a b+hi Shiny+tsa hU~M:
ho :
skal ldan khyod la dpal chen 'jigs pa'i chas kyi dbang 'di bskur pas :
srid gsum yongs sgrol stobs bcu yongs rdzogs kyi dbang thob par gyur cig :
de nas rtags gsum gdab cing /
hU~M:
dpral bar thal chen tshom bu 'jigs :
mkhur bar khrag gi thig le 'jigs :
og mar zhag gi zo ris rngam :
dpal chen rtags kyi dbang bskur bas :
khro rgyal 'dus pa'i dbang thob shog :
oM tig+na karma tri sha ho :
a b+hi Shiny+tsa mAM:
ho :
skal ldan khyod la khro rgyal rtags kyi dbang 'di bskur pas :
he ru ka dngos kyi brtul zhugs dang ldan pa'i dbang thob par gyur cig :
de nas yum gyi gzig sham rgyan drug dril bu gtad la /
hU~M:
pha rol phyin drug thabs shes rus pa'i rgyan :
mnyam nyid ye shes yum gyi rgyan du che :
yang dag ye shes dri med gzig gi rgyan :
gar gyi nyams ldan dri ma med pa'i chas :
shes rab rang bzhin dril bu'i sgra sgrog pa :
zung 'jug mnyam nyid bde chen rang grol shog :
oM badzra yo gi b+hi shwa ma hA b+h+rU~M ka ra ya a b+hi Shiny+tsa mAM:
ho :
skal ldan rigs kyi bu khyod la shes rab yum gyi rgyan dbang bskur pas :
pha rol phyin drug yongs su rdzogs te sku gsung thugs ye shes lnga yi dbang mchog dam pa thob par gyur cig :
de nas tshe gtor tshe yi 'brang rgyas tshogs kyi yo byad dang bcas pa slob ma'i lag tu gtad la rol mo dang bcas te /
hU~M:
chos kyi dbyings las rang byung grub pa'i lha :
rdo rje phur pa'i dkyil 'khor chen po 'dir :
sku gsung thugs dang yon tan phrin las 'dus pa'i dpal :
zhi rgyas dbang drag mngon spyod las grub cing :
tshe dang longs spyod 'dod dgu char 'bebs shing :
dpal dang bsod nams mi zad nam mkha'i mdzod :
bkra shis kun gyi mchog brnyes bkra shis pa :
skal ldan khyod la dbang bskur yongs rdzogs shog :
oM tshe b+h+rU~M A yu She :
ma hA puN+ye sid+d+hi dza :
g+ha Na tsakra sarba rat+na :
nA nA kha d+he sarba sid+d+hi kA ya :
dz+nyA na a b+hi Shiny+tsa mAM:
skal ldan rigs kyi bu khyod rnams la :
tshe dang dpal dang longs spyod kyi tshogs 'di rnams kyi dbang bskur zhing gtad pas :
bde bar gshegs pa rnams kyi tshogs la longs spyod par gyur nas :
tshe 'dir longs spyod dpal dang ldan zhing tshe la dbang ba dang :
mthar thug longs spyod rdzogs pa rgyal ba'i sku thob par gyur cig :
ces tshe dang tshogs kyi longs spyod la rol du gzhug
/slob dpon gyis me tog gtor la /
oM 'grub par gyur cig :
tshe dbang du gyur cig :
longs spyod dbang du gyur cig :
mi shigs pa rdo rje ltar gyur cig :
mi 'gyur ba g.yung drung du gyur cig :
tshe nyi zla ltar gyur cig :
longs spyod nam mkha' mdzod la mnga' brnyes par gyur cig :
ces brjod /
gdab las kyi dbang ni /
brub khung nya bo bcas mdun du bkod la /
de nas drag po mngon spyod kyi gzer kha gdab pa'i las kyi dbang bskur ba la dmigs pa 'di bzhin du mdzod cig
/bdag mdun dpal chen por gsal ba'i thugs ka nas las byed kyi pho nya 'phros pas /
byi'u khras bcum pa ltar rang dbang med par dgra bo'i rnam shes bla dang bcas pa bkug ste ling+ga la thim par mos shig
/lcags kyu'i phyag rgya bcas la /
na mo dkon mchog rtsa ba gsum dang yi dam rdo rje gzhon nu'i lha tshogs bdun cu rtsa brgyad kyi bden pas gnod byed dgra bgegs thams cad dmigs pa'i rten 'di la khug cig
/phyag rgya bzhi bcas la /
oM badzra aM ku sha dzaH
badzra pA sha hU~M/
badzra s+pho Ta baM/
badzra g+hAN+De hoH
dgra bgegs thams cad rang dbang med par bkug ste /
gru gsum lcags kyi khang par ling+ga dang gnyis su med par thim par mos shig
/khyed rang rnams dpal chen por gsal ba dang /
phur bu sras mchog kI la ya /
ling+ga dgra bgegs dngos su gsal ba la btab pas tshe bsod bkrag mdangs thams cad 'od kyi thig le'i rnam pas rang la bsdus te rdo rje'i tshe srog gi stobs bskyed /
rnam shes a dkar po'i rnam pas 'og min du rdor sems yab yum gyi sbyor mtshams su gshegs par mos la phur pa 'dril zhing ling+ga'i snying ga sogs gnas rnams su thobs shig
/sras mchog gi phur pa blangs te /
rdo rje slob dpon gyis 'dril zhing rjes la slob ma'i lag tu gtad la /
hU~M:
thabs dang shes rab las byung ba :
rdo rje phur pa kI la ya :
stod ni khro chen 'bar ba'i zhal :
rgya mdud gong mar 'brug sgra ldir :
gcum gzhog brgyad nas hU~M sgra ldir :
rgya mdud 'og mar phaT sgra sgrog :
chu srin kha nas tshwa tshwa 'phro :
dbal zur gsum nas me dpung 'bar :
gzir ba tsam gyis rdul du rlog :
'dril bas phyogs skyong bcu yang 'dar :
btab pas lha yang brlag par 'gyur :
dgra bgegs tsam la smros ci dgos :
skal ldan bu la 'di gtad pas :
steng gi lha yang thul bar shog :
'og gi klu yang gzir bar shog :
bar gyi sde brgyad tshar gcod shog :
dgra bgegs thal ba rdul du rlog :
oM badzra kI li kI la ya :
a mu kaM mA ra ya mA ra ya :
pra mArta na ma ra se na :
sarba big nAn baM hU~M phaT:
dgra bgegs nr-i tri hur thuM mA ra ya sod :
ces phur pa ling+ga'i snying kha lte ba yan lag bzhi la gdab tu gzhug
/ho :
skal ldan rigs kyi bu khyod la :
phur pa rdzas kyi dbang bskur pas :
dgra bgegs tshar gcod mngon spyod drag po'i phrin las kyi dbang thob par gyur cig :
ces brjod la gtubs pa'i dum bu rnams lhar gsal bas rol du gzhug go
/de nas gtor chen thogs la /
dpal gyi gtor chen 'di nyid bcom ldan 'das rdo rje gzhon nu yab yum khro bcu khra thabs sgo srung dam can dang bcas pa'i steng gi cha la rig 'dzin brgyud pa'i bla ma /
bar gyi cha la yi dam dkyil 'khor lha tshogs /
'og rol du mkha' 'gro dam can srung ma dang bcas pa khyed rang rnams kyi spyi bor byon /
sku gsung thugs las byin rlabs dngos grub thams cad bdud rtsi 'od zer thig le'i rnam par byon te /
khyed rang rnams kyi spyi bo nas zhugs /
gnas gsum du thim pas gsang ba gsum gyi dbang dang byin rlabs dngos grub thams cad rtsal rdzogs su thob byung snyam du mos mdzod /
hU~M:
rdo rje gzhon nu'i rig 'dzin rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bo 'grub par mdzod :
gtor chen lha dang gnyis su med :
dam rdzas chen po'i dngos grub stsol :
skal ldan khyod la dbang bskur bas :
dbang bzhi yongs rdzogs thob par shog :
oM badzra kI li kI la ya :
ma hA ba liM ta dz+nyA na a b+hi Shiny+tsa A:
gtor ma gnas gsum du bzhag
/ho :
skal ldan khyed rnams la gtor chen ye shes 'bar ba phyag rgya'i dbang 'di bskur pas :
bde gshegs kun gyi dbang mchog thob :
thugs dam bskangs te bar chad zhi ba'i dbang mchog dam pa thob par gyur cig :
ces me tog 'thor zhing bkra shis tshigs su bcad pa'ang kha shas brjod par bya'o //
de ltar rdo rje phur pa yang gsang bla med kyi don dbang yid bzhin nor bu mtha' rten gtor dbang dang bcas pa rig 'dzin brgyud pa'i phyag bzhes las ji ltar 'byung ba ltar legs par bskur grub pa yin pas sogs kyis mtshams sbyar te /
dam tshig bsgrag gzung /
gtang rag maN+Dal sogs mjug gi bya ba rnams dang /
tshogs la rol zhing lhag ma gtang ba sogs kyang las gzhung ltar tshang bar bya'o //
dbyings phyug bdud 'dul rgyal mo'i thugs dam bcud //
yang gsang bla med snying po don gyi dbang //
gzhan rjes 'dzin dang bdag nyid 'jug pa la //
bya sla don zab rnal 'byor yid bde'i gsos //
rig mchog ye shes khro bor rtsal rdzogs pa //
srid pa rdo rje'i srog tu zhugs nas kyang //
'khor 'das thal bar 'byin pa'i phur bu ni //
'dril zhing 'debs pa'i dbang chen brnyes gyur cig
/ces pa'ang rang gzhan la nyer mkho stabs bde'i slad du pad+ma'i rjes 'jug pad+ma gar gyi dbang phyug rtsal gyis dpal spungs yang khrod tsa 'dra rin chen brag gi dben gnas su sbyar ba dge legs 'phel //

//
