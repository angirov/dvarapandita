@#//
dam chos sprul sku snying thig las /
bdud 'dul rdo rje gro lod kyi dbang chog byin rlabs sprin 'phro bka' rgya ma mtshams sbyor gyis brgyan pa bzhugs so //
na mo gu ru pad+ma kro d+hA ya /
bdud bzhi'i dpung 'joms ma rungs gdug pa 'dul //
dngos grub myur stsol rdo rje gro lod dang //
dbyer med nus ldan rje la gus 'dud na //
gnang ba stsol zhing ye shes mchog sbyin mdzod //
sangs rgyas kun 'dus pad+ma yi //
thugs thig rjen phyung yang gsang dbang //
mtshan ldan snod bcud 'dzom pa'i tshe //
gzhung mthun phyag len 'di ltar bya //
bde gshegs 'dus pa'i gsang sgrub zab mo 'di'i sgo nas slob ma rjes su bzung ba la gsum /
sngon 'gro bsham bkod /
dngos gzhi sgrub mchod dang dbang /
rjes kyi bya ba'i rim pa'o //
dang po ni /
dben zhing byin rlabs kyi zil dang ldan pa'i gnas su yar ngo'i tshes bcu khel na legs shing gang ltar dus khyad par can la stegs bu'i steng du gzhung mthun gyi dkyil 'khor ram /
maN+Dal la me tog dmar po'i tshom bu dbus su gcig
/de rgyab brgyad /
de rgyab phyogs bzhir bzhi bkod /
de steng many+dzir bum pa bcud ldan mgul chings dmar po kha rgyan gyis spras pa /
rgyab tu dpal gtor dar gdugs can /
mdun du sku tsaka gtso 'khor bcu bzhi tshang ba /
g.yas g.yon du ban+d+ha mtshan ldan nang bdud rtsi chos sman dang mngar gsum sbyar ba'i chang blugs pa /
phyag mtshan rdo rje /
lcags phur lcags sdig
/hU~M yig 'ja' 'od can dang rak+Sha'i phreng ba /
sna tshogs rdo rje 'ja' 'od can /
hU~M yig rigs lnga so so ba /
hU~M dmar nyer gcig phyogs gcig bris pa'i tsaka li rnams bzhag
/sman rag dang mchod pa rnam bdun sogs spyi ltar bsham /
tshogs kyi yo byad sogs 'du bya'o //
gnyis pa la thog mar sgrub mchod ni /
gsol 'debs dang /
las gzhung nor bu'i phreng ba mthar chags su btang ste bdag mdun dbyer med 'khor 'das ro mnyam snang srid dag pa rab 'byams chen po'i ngang rtsa bsnyen dang spyi dril ci nus hU~M bzlas bcas bya /
las dang po pa rtogs pas ma chun na dzapa? khang dbye ba dang bum bzlas zur du byas kyang chog
/bzlas pa grub nas stong tshigs phul /
srung ma zhing skyong dbang po sogs kyi gtor 'bul /
tshogs byin rlabs nas zhal bstab par bya /
rig pa'i me tog dor ba'am gdod nas mnyam nyid chen po'i dkyil 'khor du don gyi dgongs pa gcig pas 'jug
/de nas dbang bskur ba ni /
snod dang ldan pa'i slob ma ha cang mang po ma yin pa khrus nas dbyung /
bgegs gtor byin rlabs spyi ltar byas la mgron 'gugs /
nam mkha' mdzod kyi sngags rgya lan gsum gyis bsngo /
las byang ltar /
hU~M hrI:
nga ni che mchog sogs kyi+is bka' bsgo /
hU~M hrI:
bdag nyid dpal chen sogs kyis mtshams bcad la srung 'khor bsgom /
sems bskyed gsal btab la /
de'ang dus gsum gyi rgyal ba sras dang bcas pa thams cad kyi sku gsung thugs yon tan phrin las mi zad pa rgyan gyi 'khor lo gcig tu bsdus pa /
dkyil 'khor kun gyi dbang phyug gu ru rin po che rdo rje thod pa'i phreng ba rtsal 'chang gang nyid bod yul gdong dmar mun pa'i gling du bstan pa'i sgron me spar bar mdzad pa'i skabs su /
ma rungs gdul bar dka' ba'i mi dang mi ma yin lha srin gdug pa can mtha' dag 'dul ba'i slad du gsang ba bsam gyis mi khyab pa'i cho 'phrul chen pos /
gnyen po stobs kyi phyag rgya 'bar ba'i khro rgyal 'jig rten gsum na che ba'i mchog gi skur bzhengs pa rdo rje gro bo lod ces mtshan tsam gyis kyang khams gsum dbang du sdud cing srid gsum zil gyis gnon par mdzad pa'i ye shes khro bo chen po 'di'i sgrub thabs rgyas bsdus mtha' yas pa mchis pa las /
skabs su babs pa 'di ni /
gter gzhung las /
bdag 'dra bdud 'dul rdo rje ngas :
gnod sbyin rdzong gi dur khrod du :
rang gi sgrub pa rang gis byas :
khyad par gangs can ri ljongs 'dir :
yang gsang sgrub pa mang sbas kyang :
'di ni snying gi nang gi yang snying min re kan :
dper na snying khrag dngos dang mtshungs :
zhes ched du bsngags pa don dang ldan pa'i byin rlabs nus stobs gzhan las kyang khyad par du 'phags pa'i zab chos te /
sa bcu'i dbang phyug sprul pa'i gter chen bdud 'dul nus ldan rdo rjes tsha ba sgro brag ban ri pad+ma 'od nas 'gag med rdzu 'phrul gyi rol pas spyan drangs pa'i dam chos sprul sku snying thig gi chos sde las byon pa bla ma'i gsang sgrub kyi dbang bskur byin rlabs sprin 'phro bka' rgya can yin te /
gzhung las /
dbang 'di lan gcig 'brel bas kyang :
skye med chos sku ma 'grub na :
pad 'byung bka' la bden pa 'grub re kan :
'das tshe 'ja' 'od sa g.yos dang :
gdung rigs lnga dang ring bsrel yig 'bru phyag mtshan nges par 'byung :
dbang 'di lan gcig 'brel thob na :
gsang sngags dkyil 'khor kun gyi dbang rdzogs nges :
kho bo'i sgrub thabs zab don mang sbas kyang :
bde gshegs kun 'dus thugs thig dwangs ma mchog :
'di 'dra sa 'og kun tu yod re kan :
zhes rdo rje'i gsung gis mngon par bsngags pa'i smin byed zab mo bsgrub par bgyi ba la sogs kyis mtshams sbyar nas maN+Dal 'bul du gzhug
/sngon chad ye shes chen po'i dkyil 'khor ma mthong ba'i brdar gdong g.yogs 'ching /
dkyil 'khor pa dang mjal ba'i phyag rten du me tog gi phreng ba thogs par mos la 'bru gsum brjod /
thog mar rgyud rnam par dag par bya ba'i slad du bla ma ye shes kyi dkyil 'khor rtsa gsum rgyal ba'i lha tshogs ye rdzogs khyab brdal chen por bzhugs pa la bdag gzhan mkha' khyab kyi 'gro ba mtha' dag sgo gsum rtse gcig gus pas skyabs su 'gro ba dang /
sems can gyi don du byang chub mchog tu smon pa sems bskyed pa dang 'jug pa'i spyod pa la bslab par dam 'cha' ba 'di'i rjes zlos mdzod /
oM AHhU~M:
dus 'di nas bzung sogs las byang ltar lan gsum /
'khor 'das kyi chos thams cad gdod nas sku gsum gyi rang bzhin kho nar rdzogs pa la 'khrul pa ye dag tshogs chen ye rdzogs kyi dgongs pa gsal 'debs bzhin pas yan lag bdun pa 'di'i rjes zlos /
oM AHhU~M:
chos rnams thams cad sogs lan gsum /
bla ma dkyil 'khor gyi 'khor lo tha mi dad pa'i spyan sngar gus pa chen pos gsol ba 'debs pa 'di'i rjes zlos /
hrI:
dus gsum sangs rgyas kun gyi ngo bo nyid :
rje btsun bla ma pad+ma thod phreng rtsal :
bdag cag skal ldan bu mchog kun :
dpa' bo chen pos rjes zungs la :
smin grol dbang mchog dam pa bskur du gsol :
lan gsum /
dbang gi ye shes snod bcud dkyil 'khor gyi rten 'brel tshogs pa las thob kyang de nyid 'dzin pa ni dam tshig dang sdom pa la rags las pas nus pa 'dri ba 'di la gsan 'tshal /
e ma skal ldan rigs kyi bu mchog kun :
dal 'byor mi lus thob pa grangs mang yang :
yang gsang bla med dkyil 'khor 'dir :
'jug pa'i skal ldan las 'phro can :
brgya lam na ni res 'ga' tsam :
sngon bsags bsod nams tshogs las byung :
rtsa gsum dam tshig bsrung nus sam :
zhes dris pa'i lan gsol ba 'di'i rjes zlos :
dus gsum bla ma dgongs su gsol :
sngon chad chags nyams ci mchis pa :
dus gsum bla ma'i spyan sngar bshags :
deng nas sgo gsum bla ma rje la 'bul :
legs nyes skyid sdug thams cad khyed rang shes :
de nas dbang gi gzhi rten ye shes pa dbab pa la khyed rang rnams lus gnad bsrang /
ngag rlung 'ching /
sems gzhan du ma yengs par dmigs pa 'di rnams rtse gcig tu sgoms shig
/hU~M hrI:
rang byung ye shes lnga ldan dal dbus su :
sogs nas /
ye shes me dpung 'bar ba'i klong du bskyed :
ces pa'i bar las byang ltar brjod la dam tshig pa'i lha skur gsal gdab /
de ltar gsal ba'i gnas gsum sku gsung thugs rdo rje'i rang bzhin dang bla ma dkyil 'khor pa'i thugs ka nas ye shes kyi 'od zer nam mkha' khyab par spros /
phyogs bcu'i sangs rgyas kyi zhing rab 'byams dang khyad par rnga yab pad+ma 'od kyi gzhal yas chen po nas gu ru pad+ma thod phreng rtsal rtsa gsum rgyal ba sras dang bcas pa'i thugs rgyud bskul /
thams cad kyang bdud 'dul che mchog rdo rje gro lod rtsal gyi sku phyag rgya /
gsung snying po /
thugs phyag mtshan gyi rnam par bzhengs nas char bab pa ltar byon te khyed rang gi sgo gsum la dbyer med du thim pas rgyud byin gyis brlabs pa'i mos 'dun mdzod cig
/'beb pa'i spos sbyor /
DA dril dbyangs dang bcas pas bskul te las byang ltar sngon bskal ma tshig rkang brgyad kyi 'phros /
hU~M hU~M:
mkha' dbyings o rgyan sogs byin 'beb sh+loka sngags bcas /
hU~M sum sbrel mang du brjod la byin dbab /
ye shes pa'i rgyun byang chub ma thob kyi bar du brtan par byas pa'i mos pa mdzod /
tiSh+Tha badzra :
zhes rdo rje rgya gram mgor bzhag
/sngar byin pa'i me tog de nyid lhag pa'i lha la 'bul ba'i mos pas me tog dor la 'di'i rjes zlos /
pra tIts+tsha badzra ho :
zhes tshom bu'i maN+Dal la 'dor du gzhug
/me tog dkyil 'khor gyi gtso bo la phog pas gsang mtshan rdo rje bdud 'dul rtsal zhes bya ba yin no //
ma rig sgrib g.yogs mig dar dang lhan cig bsal bas rang snang dag pa ye shes kyi dkyil 'khor mngon sum mthong bar mos shig
/oM AHhU~M:
zhes mig dar bsal /
rang byung ye shes kyi dkyil 'khor byang chub phyogs kyi chos thams cad rdzogs pa'i gzhal med khang mtha' dang dbus med pa na /
'khor 'das kyi chos thams cad 'byung ba'i gnas dmar nag gru gsum bsnol ma thabs shes kyi rang bzhin rnam thar sgo gsum mtshon pa'i dbus su chags med pad+ma dang shes rab nyi ma'i dkyil 'khor gyi steng du /
rig pa byang chub kyi sems 'bar ba'i khro rgyal chen po'i skur snang ba gtum drag rdo rje gro bo lod ye shes rang rtsal dbyings kyi rgyan du rdzogs pa'i brda don rtags kyi phyag rgyar 'char bar pad+ma'i rigs kyi bdag po'i cod pan dang bcas pa 'khor thabs dang shes rab kyi dga' ba bzhi rnam par dag pa ging chen bzhi dang mkha' 'gro sde bzhi /
tshad med bzhi'i rang bzhin rgyal po chen po sde bzhi ste 'od gsal ye shes rol pa'i cho 'phrul du rang shar lhun gyis rdzogs pa'i dkyil 'khor rten dang brten par bcas pa mngon sum du mthong bar mos la dad mos spro dga'i shugs bskyed par mdzod cig dang /
ye shes kyi dkyil 'khor chen po 'dir zhugs pa'i byin rlabs kyis /
ma 'ongs pa'i tshe na 'og min chos kyi dbyings kyi pho brang du :
sangs rgyas du ma rang gsal zhes bya bar 'gyur ro :
zhes dkyil 'khor gyi brda don brjod la zhing dang sangs rgyas su lung bstan /
de ltar khyed rang rnams dam tshig ye shes dbyer med gdod nas grub pa'i khro bo'i rgyal po chen po'i phyag rgyar bzhengs pa de nyid /
slar yang sku gsung thugs yon tan phrin las mi zad pa rgyan gyi 'khor lo yongs su rdzogs par byin gyis brlab cing rab tu brtan par bya ba'i slad du dbang lnga rim gyis bskur ba'i thog mar sku'i dbang rjes 'brel dang bcas pa bskur ba yin pas so so'i dbang tshig dang mthun pa'i don gyi dgongs pa gsal 'debs par zhu /
bum pa spyi bor bzhag la /
hU~M hrI:
bum pa chos sku stong gsal 'dzin med ngang :
'gag med longs sku zhi khro rab 'byams gsal :
rang rtsal rigs 'dus sprul skus 'gro don mdzad :
sku gsum lhun grub rdo rje khro bo lod :
gzi brjid 'od 'bar mtshan dang dpe byad 'bar :
skal ldan bu mchog 'di la dbang bskur bas :
bag chags yid sgrib ma lus sbyang du gsol :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
bum chu sbyin /
hU~M sum sbrel gsum ste dgu sbrel gyi dbyangs bya zhing dbang bskur ba 'og ma thams cad la 'gre'o //
dpal gtor spyi bor bzhag la /
hU~M hrI:
chos dbyings rnam dag dam rdzas ba lin+ta :
nyag gcig zang thal thig le 'od skur shar :
bde gshegs kun 'dus rdo rje gro bo lod :
ye nas rang gsal yi dam lha yi dbang :
skal ldan bu mchog khyed la dbang bskur bas :
snang stong 'jigs med rdo rje'i sku 'grub nas :
kun khyab khyab bdal chen po'i dbang thob shog :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
zhes sngags dang hU~M dbyangs gong ltar /
gro lod sku spyi bor bzhag la /
hU~M hrI:
ngo bo ka dag rgyun chad med pa'i sku :
thabs kyis skur bzhengs skye 'gro'i gnyen gcig pu :
rigs 'dus khro bo lod kyi dbang bskur bas :
ye grol kun byed rgyal po'i dbang thob shog
/sngags dang hU~M dbyangs /
pad+ma rgyal po'i sku spyi bor bzhag la /
hU~M hrI:
rang rig yid bzhin byang chub sems kyi 'od :
rang snang sku lnga lhun grub tshom bur gsal :
rang mdangs longs sku gu ru pad+ma'i rgyal :
rang snang ye shes mi zad rgyan 'khor dbang :
skal ldan bu mchog khyod la yongs rdzogs shog :
sngags dang hU~M dbyangs /
de dag rnams kyis 'chol ba'i khro rgyal chen po'i ye shes kyi skur rdzogs pa la rtog 'khrul bdud 'joms 'bar ba'i phyag mtshan rnams kyis mnga' gsol bar mos shig
/rdo rje rtse dgu lag tu gtad la /
hU~M hrI:
rang rig 'gyur med gnam lcags rdo rje 'di :
ye grol rang mdangs sems nyid gnyug ma'i don :
rang rig rang gsal spang rtog bral ba yi :
dbyer med rnam dag bde chen dbang thob shog :
sngags dang hU~M dbyangs /
lcags phur lag g.yon du gtad la /
hU~M hrI:
chos nyid ma rtogs log rtog dug gsum po :
rang rig rang gsal sku gsum gnam lcags phur :
blta bya lta byed gnyis med ye grol dbang :
skal ldan bu mchog khyod la yongs rdzogs shog :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
zhes sngags dang hU~M dbyangs /
lcags sdig lag g.yon du gtad la /
hU~M hrI:
chos nyid rtogs byed ye shes rnam dag la :
rang 'khrul nga bdag gzung 'dzin 'gong po las :
gnyis med rang grol lcags sdig nag po'i dbang :
nga bdag rang 'khrul khyod la dbang bskur bas :
don dam spros med rtogs pa'i dbang thob shog :
sngags dang hU~M dbyangs /
de dag rnams kyis sku'i dbang bskur ba thob /
lus kyi nad gdon sdig sgrib dag
/snang stong lha sku bsgom pa la dbang /
khro rgyal rdo rje gro lod rtsal gyi sku mi zad pa rgyan gyi 'khor lo mngon du 'grub pa'i skal pa can du byas pa yin no //
gnyis pa gsung gi dbang rjes 'brel dang bcas pa bskur ba yin pas so so'i dbang tshig dang mthun pa'i don gyi dgongs pa gsal 'debs par zhu /
b+han+d+ha mgrin par bzhag la /
hU~M hrI:
rang gsal skye med b+han+d+ha ru :
rang rig 'gag med bdud rtsi 'od du 'khyil :
'khor ba rtsad gcod stong sbyar a mr-ita :
ngag sgrib kun dag gsung dbyangs dbang thob shog :
sngags dang hU~M bdun sbrel gyi dbyangs bya zhing bdud rtsi sbyin /
hU~M yig 'ja' 'od can mgrin par bzhag la /
hU~M hrI:
grags gsal skye med stong pa hU~M gi sgra :
dus gsum bde gshegs kun gyi gsung gi bcud :
rang rig 'gag med grags stong hU~M sgra ldir :
grags la ngar ldan snyan sgra yis :
skal ldan bu mchog khyod la dbang bskur bas :
'chal tshig nyes sgrib ma lus sbyong ba dang :
nus stobs 'gag med longs sku 'grub par shog :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
zhes sngags dang hU~M bdun snga mas 'gre
/phreng ba lag tu gtad la /
hU~M hrI:
brjod bya'i tshig dbang hU~M sgra ldir :
bde gshegs kun gyi thugs rig yang snying hU~M:
grags stong skye med tshangs dbyangs chu rgyun bzhin :
nus ldan kun 'grub 'gro don lhun grub shog :
sngags dang hU~M dbyangs /
A li kA li /
ye d+harmA brjod la me tog 'thor /
de dag rnams kyis gsung gi dbang bskur ba thob /
ngag gi nad gdon sdig sgrib dag
/grags stong rdo rje'i bzlas pa la dbang /
khro rgyal rdo rje gro lod rtsal gyi gsung mi zad pa rgyan gyi 'khor lo mngon du 'grub pa'i skal pa can du byas pa yin no //
gsum pa thugs kyi dbang rjes 'brel dang bcas pa bskur ba yin pas so so'i dbang tshig dang mthun pa'i don gyi dgongs pa gsal 'debs par zhu /
sna tshogs rdo rje 'ja' 'od can snying gar bzhag la /
hU~M hrI:
skye med sna tshogs gzugs can 'di :
'khrul med lhun grub sna tshogs rdo rje'i tshul :
'khor 'das rgyal ba'i thugs bcud yi ge hU~M:
gsal 'tsher lhun grub thugs kyi dbang :
skal ldan bu mchog khyod la yongs rdzogs nas :
rang 'khrul yid sgrib kun dag shog :
oM AHhU~M badzra gu ru khro bo lod ma ha ri ni sa tsit+ta a b+hi Shiny+tsa hU~M hU~M hU~M:
hU~M dbyangs bdun sbrel bya /
hU~M dkar dpral bar bzhag la /
hU~M hrI:
rang byung ka dag lhun grub rdzogs pa che :
dmigs gtad yul 'das lta ba mkha' ltar dag :
skye 'gag gnyis med 'dzin pa rang sar grol :
rang rig yid bzhin hU~M dkar 'od du 'bar :
rang rig rang rtogs kun byed rgyal po'i dbang :
ye grol gshis lugs khyod la dbang bskur ro :
sngags dang hU~M dbyangs /
hU~M dmar mgrin par bzhag la /
hU~M hrI:
'dzin rtog blo 'das 'phel 'grib mi mnga' zhing :
nyon mongs rba rlabs kun bral mi g.yo ba :
dmigs med rang rig ngo bo ye re ba :
rang rig yid bzhin hU~M dmar 'od du 'bar :
rang rig rang rtogs kun byed rgyal po'i dbang :
ye grol gshis lugs khyod la dbang bskur ro :
sngags dang hU~M dbyangs /
hU~M sngon snying gar bzhag la /
hU~M hrI:
'dzin chags kun bral snang srid ma lus bral :
thogs rdugs mi mnga' ya nga'i g.yang dang bral :
spang blang kun bral rol pa chen po'i ngang :
rang rig yid bzhin hU~M sngon 'od du 'bar :
rang rig rang grol kun byed rgyal po'i dbang :
ye grol gshis lugs khyod la dbang bskur ro :
sngags dang hU~M dbyangs /
hU~M ser lte bar bzhag la /
hU~M hrI:
ye grol mnyam nyid dgongs pa rang dag la :
cir snang ngo bo rang rig byang chub sems kyi dbang :
ye shes ngo bo 'gag med sa le ba :
rang rig yid bzhin hU~M ser 'od du 'bar :
rang rig rang gsal kun byed rgyal po'i dbang :
ye grol gshis lugs khyod la dbang bskur ro :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
zhes sngags dang hU~M dbyangs /
hU~M ljang gsang gnas su bzhag la /
hU~M hrI:
'khor 'das kun gzigs rang rig sangs rgyas te :
ma rig rang 'khrul rang rig rtog las 'das :
sa le ltar snang ye shes rang gnas mthong :
rang rig yid bzhin hU~M ljang 'od du 'bar :
rang rig kun rtogs kun byed rgyal po'i dbang :
ye grol gshis lugs khyod la dbang bskur ro :
sngags dang hU~M dbyangs /
de dag rnams kyis thugs kyi dbang bskur ba thob /
yid kyi nad gdon sdig sgrib dag
/rig stong 'od gsal bsgom pa la dbang /
khro rgyal rdo rje gro lod rtsal gyi thugs mi zad pa rgyan gyi 'khor lo mngon du 'grub pa'i skal pa can du byas pa yin no //
bzhi pa yon tan gyi dbang rjes 'brel dang bcas pa bskur ba yin pas so so'i dbang tshig dang mthun pa'i don gyi dgongs pa gsal 'debs par zhu /
rdo rje mkha' 'gro'i sku gtad la /
hU~M hrI:
rang rig gsal stong 'gag med sa le ba :
brjod med hU~M las rdo rje mkha' 'gror shar :
rang gsal mkha' 'gro dmar mos dbang bskur bas :
bu khyod rang snang mi zad rgyan gyi dbang thob shog :
oM AHhU~M badzra gu ru rdo rje khro bo lod ma ha ri ni sa gu Na a b+hi Shiny+tsa hU~M hU~M hU~M:
hU~M dbyangs lnga sbrel bya /
rin chen mkha' 'gro'i sku gtad la /
hU~M hrI:
rang rig brjod med mnyam nyid rang grol ngang :
brjod med hU~M las rin chen mkha' 'gror shar :
mnyam nyid rin chen mkha' 'gros dbang bskur ro :
bu khyod rang snang mi zad rgyan gyi dbang thob shog :
sngags dang hU~M dbyangs /
pad+ma mkha' 'gro'i sku gtad la /
hU~M hrI:
rang snang 'gag med so sor sa le ba :
brjod med hU~M las pad+ma mkha' 'gror shar :
sor rtog pad+ma mkha' 'gros dbang bskur bas :
bu khyod rang snang mi zad rgyan gyi dbang thob shog :
sngags dang hU~M dbyangs /
las kyi mkha' 'gro'i sku gtad la /
hU~M hrI:
rang rig rang rtogs bya grub ye shes ngang :
brjod med hU~M las las kyi mkha' 'gror shar :
bya grub las kyi mkha' 'gros dbang bskur bas :
bu khyod rang snang mi zad rgyan gyi dbang thob shog :
sngags dang hU~M dbyangs /
rdo rje ging gi sku gtad la /
hU~M hrI:
dbyings rig snying rje'i thabs kyis 'gro 'dul phyir :
'gag med rig pa hU~M shar rdo rje ging chen gyis :
skal ldan bu mchog khyod la dbang bskur bas :
'pho 'gyur mi mnga' rdo rje'i dbang thob shog :
sngags dang hU~M dbyangs /
rat+na ging gi sku gtad la /
hU~M hrI:
dbyings rig snying rje'i thabs kyis 'gro 'dul phyir :
'gag med rig pa hU~M shar rat+na ging chen gyis :
skal ldan bu mchog khyod la dbang bskur bas :
rang snang mi zad phun tshogs dbang thob shog :
oM AHhU~M badzra gu ru khro bo lod ma ha ri ni sa kA ya a b+hi Shiny+tsa hU~M hU~M hU~M:
zhes sngags dang hU~M dbyangs /
pad+ma ging gi sku gtad la /
hU~M hrI:
dbyings rig snying rje'i thabs kyis 'gro 'dul phyir :
'gag med rig pa hU~M shar pad+ma ging chen gyis :
skal ldan bu mchog khyod la dbang bskur bas :
rang rig skyon ma gos kyi dbang thob shog :
sngags dang hU~M dbyangs /
karma ging gi sku gtad la /
hU~M hrI:
dbyings rig snying rje'i thabs kyis 'gro 'dul phyir :
'gag med rig pa hU~M shar karma ging chen gyis :
skal ldan bu mchog khyod la dbang bskur bas :
bya rtsol 'dzin bral lhun rdzogs dbang thob shog :
sngags dang hU~M dbyangs /
de dag rnams kyis yon tan gyi dbang bskur ba thob /
sgo gsum 'pho ba'i sgrib pa dag
/bde stong gi ye shes bsgom pa la dbang /
khro rgyal rdo rje gro lod rtsal gyi yon tan mi zad pa rgyan gyi 'khor lo mngon du 'grub pa'i skal pa can du byas pa yin no //
lnga pa phrin las kyi dbang rjes 'brel dang bcas pa bskur ba yin pas so so'i dbang tshig dang mthun pa'i don gyi dgongs pa gsal 'debs par zhu /
rgyal chen bzhi ka sku mdog dmar po byas pa las yul 'khor srung gi sku gtad la /
hU~M hrI:
rang rig 'jigs bral cog gzhag rgyal po ltar :
ri rab lhun po lta bu gzi brjid can :
drag shul stobs kyis gzhan snang dbang du sdud :
rang snang dbang sdud gzhan snang zil gnon dbang :
dran rig rgyal po khyod la dbang rdzogs shog :
oM AHhU~M badzra gu ru khro bo lod ma ha ri ni sa karma a b+hi Shiny+tsa hU~M hU~M hU~M:
oM d+h+r-iSh+Ta rASh+T+rA ya a b+hi Shiny+tsa hU~M hU~M hU~M:
zhes dang hU~M dbyangs sum sbrel bya /
'phags skyes po'i sku gtad la /
hU~M hrI:
rang rig 'dzin bral cog gzhag rgyal po ltar :
ri rab lhun po lta bu gzi brjid can :
drag shul stobs kyis gzhan snang dbang du sdud :
rang snang dbang sdud gzhan snang zil gnon dbang :
dran rig rgyal po khyod la dbang rdzogs shog :
rtsa bsnyen dang /
oM b+he rU D+ha kA ya a b+hi Shiny+tsa hU~M hU~M hU~M:
hU~M dbyangs bya /
spyan mi bzang gi sku gtad la /
hU~M hrI:
rang rig ma bcos cog gzhag rgyal po ltar :
ri rab lhun po lta bu gzi brjid can :
drag shul stobs kyis gzhan snang dbang du sdud :
rang snang dbang sdud gzhan snang zil gnon dbang :
dran rig rgyal po khyod la yongs rdzogs shog :
rtsa bsnyen dang /
oM b+hi rU pAk+ShA ya a b+hi Shiny+tsa hU~M hU~M hU~M:
hU~M dbyangs bya /
rnam sras kyi sku gtad la /
hU~M hrI:
rang rig ma bcos cog gzhag rgyal po ltar :
ri rgyal lhun po lta bu gzi brjid can :
drag shul stobs ldan gzhan snang dbang du sdud :
rang snang dbang sdud gzhan snang zil gnon dbang :
dran rig rgyal po khyod la yongs rdzogs shog :
rtsa bsnyen dang /
oM bai shra ma NA ya a b+hi Shiny+tsa hU~M hU~M hU~M:
hU~M dbyangs bya /
slar yang hU~M dmar nyer gcig gis gnas gsum du dbang bskur bas phyi nang snod bcud snang srid ma lus pa hU~M gi rang bzhin du gyur nas rdo rje'i rang sgras 'khor 'das ma lus pa khyab /
rang snang dbang du 'dus /
gzhan snang zil gyis non /
thugs rje phrin las kun la khyab par mos shig
/hU~M dmar nyer gcig bris pa'i tsaka li gnas gsum du bzhag la /
hU~M hrI:
rang rig skye med rang rtsal las :
'gag med snang srid ma lus hU~M gis khengs :
phyogs mtshams steng 'og thams cad kun :
skye med chos nyid hU~M sgra ti ri ri :
thugs rje phrin las khyab bdal dbang :
ye grol rgyal po khyod la yongs rdzogs shog :
mos gus kyi gdung shugs drag pos gsol 'debs dzapa? dbyangs bcas dpon slob lhan cig tu gnang bar zhu /
zhes mtshams sbyar la gter gzhung gsol 'debs dang mthar rtsa bsnyen /
hU~M bdun tsho gsum bcad la nyer gcig sbrel ba'i dbyangs bcas bya /
lus kyis gar nyams /
chos nyid spros bral gyi nyams bskyang /
dgongs pa g.yo med kyi ngang nas brtul zhugs kyi rol rtsed ci dgar bsgyur du gzhug go
/de dag rnams kyis phrin las kyi dbang bskur ba thob /
bya byed g.yo rtsol gyi rtog sgrib dag
/'gro 'dul phrin las kyi 'khor lo phyogs med du bskor ba la dbang /
khro rgyal rdo rje gro lod rtsal gyi phrin las mi zad pa rgyan gyi 'khor lo mngon du 'grub pa'i skal pa can du byas pa yin no //
gsum pa rjes kyi rim pa ni /
me tog 'thor zhing shis brjod ci rigs pa bya /
de dag rnams kyi sgo nas rtsa gsum rgyal ba rab 'byams kyi thugs thig rjen phyung bdud 'dul rdo rje gro lod rtsal gyi dbang bskur bka' rgya ma legs par bgyis grub pa yin pas sogs kyis mtshams sbyar la dam tshig khas blang dang gtang rag maN+Dal sogs spyi ltar byas la slob ma gyes /
bla mas tshogs la rol zhing lhag ma gtang /
chad brtan bsngo /
mchod pa kha gsos la mchod bstod mdor bsdus dang nongs bshags yig brgya brjod /
tshogs mgron brtan bzhugs byas kyang chog
/'od gsal 'jug ldang bya /
gzhung gsal bsngo smon dang shis brjod kyis mtha' brgyan pas legs par 'grub bo //
bdud 'dul khro rgyal chen po'i klong yangs su //
mngon byang chub las phyag rgya'i rtsal shar te /
khro chags 'bar ba'i cho 'phrul mtha' yas pas //
bdud sde'i dpung gzhom skal ldan rjes bzung shog
/ces gter gzhung phal cher rtsa tho tsam du song bas phyag len chad lhag 'ba' zhig tu gyur pa la phan pa'i sems kyis pad+ma gar dbang bde ba'i rdo rjes gu ru rin po cher gsol ba rtse gcig btab nas mgyogs bris su bgyis pa dge legs 'phel ///
/
