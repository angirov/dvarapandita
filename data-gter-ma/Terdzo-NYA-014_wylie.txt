@#//
bka' rdzogs pa chen po yang zab dkon mchog spyi 'dus kyi las byang don gsal khyer bder bsgrigs pa phrin las kun khyab ces bya ba bzhugs so //
kun khyab rang byung 'od gsal chos kyi sku
/lhun grub bde chen rnam snang longs spyod rdzogs //
gang 'dul sgyu 'phrul drwa ba sprul pa'i gar //
dkon mchog spyi 'dus ma hA gu rur 'dud //
zab chos mchog 'dis rgyal khams phal cher khengs //
lugs gcig rnam par gzhag tu ma mchis kyang //
bla ma'i bka' dang rang gi mos pa bzhin //
don gsal khyer bde'i las byang bklag chog bsdeb //
gu ru za hor ma'i sgrub thabs phyis byon thams cad kyi phyi mo'i shing rtar gyur cing gter ston nyid chos 'di las snang bzhi zad sar 'khyol ba'i dbang gis byin rlabs dang phrin las bod kyi gter byon tsam la 'gran zla dang bral ba yang zab bla ma'i sgrub pa dkon mchog spyi 'dus kyi phrin las bya ba la gnyis /
rgyas pa dang /
bsdus pa'o //
dang po ni /
sgrub pa dang dbang bskur sogs kyi dus de dag dang 'brel ba'i dkyil 'khor bum pa dbang rdzas gtor mchod phyi mchod bskor te bsham pa sogs byas la /
'og tu smos pa'i las byang thar chags su gtang zhing /
gal te drag seng gi gtor zlog lta bu dang 'brel na de dag gi bskul dang gdab kha zor las sogs sbyor tshul sgam po dang chags med zhabs kyi gsung ltar bya'o //
gnyis pa ni /
bsnyen sgrub kyi thun phyi ma rnams dang rgyun khyer lta bu la /
sngon gtor /
sman mchod /
phrin las bzhi sgrub /
tshogs rjes 'brel bcas bor /
shin tu bsdu na brgyud 'debs /
srung 'khor /
skyabs sems /
yan lag bdun pa tsam las sngon 'gro gzhan rnams kyang mi bya bar mchod pa byin rlabs la 'jug kyang chog cing /
tshe sgrub drag seng bcas sbyor min skabs dang bstun /
tshes bcu'i dus mchod lta bur ni rgyas bsdus gang byed dal khoms dang bstun pa las par bkab rang mi dgos so //
gang ltar sbyor ba gung du gu ru rin po che'i snang brnyan bris 'bur /
'di nyid kyi glegs bam /
rdo rje bde skyong dam tshig gi rten du bsgrubs pas mtshon sku gsung thugs kyi rten gang 'dzom dgram pa'i mdun du stegs gtsang mar sgam po lugs sam rang lugs gang bde'i bla ma'i gtor ma rgyan spros can /
de'i g.yas g.yon sman raka
/de mdun chu gnyis nyer spyod phreng tshar du bsham /
rgyas par spro na drag seng gtor ma bla gtor g.yas g.yon du bzhag
/gter srung 'bul gtor bsdus pa dkar dmar gnyis /
bgegs gtor sha gzugs ma /
tshogs dang chad brtan /
nyer mkho'i yo byad rnams tshogs par bya'o //
dngos gzhi'i phrin las la gsum /
sngon 'gro
/dngos gzhi /
rjes kyi rim pa'o //
dang po la'ang bdun las /
thog mar bgegs bskrad pa ni /
rang nyid skad cig gis dbang chen rta mgrin 'bar ba'i nyams dang ldan pa'i skur gyur /
oM hrIHpad+mAn+ta kr-ita badzra kro d+ha ha ya grI wa hu lu hu lu hU~M phaT:
bgegs gtor bran la /
raM yaM khaM:
bgegs gtor mi dmigs stong pa'i ngang nyid las :
rin chen snod du bdud rtsi'i rgya mtshor gyur :
sreg sbyong gtor ba raM yaM khaM gsum 'phros :
oM AHhU~M gis 'dod yon dpag med gyur :
oM AHhU~M lan gsum /
deng 'dir dkyil 'khor mchod pas 'byung po kun :
gnas 'dir ma 'dug gtor mas tshims gyis la :
rang rang so so'i gnas su phyir dengs shig :
gal te mi 'gro bar chad byed pa na :
nga nyid dbang chen pad+ma rta skad 'tsher :
khams gsum srid gsum kun kyang 'dar zhing sngangs :
gdon bgegs 'byung po ma lus rdul du brlag :
oM pad+mAn+ta kr-ita hU~M phaT:
gnod byed sarba shA trUM mA ra ya rbad nan zlog cig :
ces gtor ma dor /
hU~M bzhi'i sngags kyis bgegs bskrad /
gnyis pa srung 'khor ni /
hrI:
bdag nyid 'gyur med ye nas rdo rje'i sku :
phyi nang snod bcud gzhal yas skye 'gro lha :
phyogs dang phyogs mtshams 'ja' 'od mtshon chas gtams :
rdo rje'i sa gzhi rwa gur me ris bskor :
oM badzra rak+Sha dz+wa la raM:
gsum pa skyabs sems ni /
oM AHhU~M:
skyabs gnas dam pa rnams la skyabs su mchi :
rgyud drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
lan gsum /
bzhi pa sgrib sbyong ni /
rang nyid tha mal spyi gtsug tu :
rigs 'dus rdor sems 'od kyi sku :
dkar 'tsher rdor dril rin chen brgyan :
skyil krung zhal 'dzum brtse ba'i nyams :
thugs kar hU~M la yig brgyas bskor :
'o rgyun lta bu'i bdud rtsi bab :
spyi gtsug rkang mthil yan chad kyi :
nad gdon sdig sgrib thams cad dag :
shel bum zho yis gang ba ltar :
gsal stong 'od kyi rang bzhin gyur :
yig brgya dang yang snying yig drug ci 'grub bzla /
mthar /
rdor sems 'od zhu rang la thim :
lnga pa tshogs gsag ni /
e ma ho /
rang lus 'od phung rdo rje rnal 'byor ma //
mdangs gsal me 'od gsal stong lhag ge'i ngang //
phyogs mtshams nam mkha' 'ja' 'od zer gyi klong //
spyi bor bla ma gu ru yid bzhin nor //
brgyud pa'i bla ma pad 'byung spyan ras gzigs //
rigs kyi bdag po snang ba mtha' yas dang //
gzhan yang mdo rgyud bstan bcos man ngag sogs //
rgya bod mkhas grub bla ma thams cad bzhugs //
oM AHhU~M:
chos rnams thams cad sku gsum rang bzhin la :
gnyis med klong yangs chen por phyag 'tshal lo :
ma bcos mtha' bral mnyam pa nyid kyis mchod :
rang sems sangs rgyas ma rtogs mthol lo bshags :
gnas lugs rang rig ngang du yi rang ngo :
'dzin med khyab brdal rol pa'i chos 'khor bskor :
'khor 'das dbyer med bzhugs par gsol ba 'debs :
chos dbyings lhun grub chen por bsngo bar bya :
zung 'jug kun khyab bde chen mchog thob shog :
ces yan lag bdun pa dang /
oM AHhU~M:
chos dbyings maN+Dal rig pas brgyan pa 'di :
bla ma sangs rgyas chos kyi sku la 'bul :
rang lus maN+Dal dbang pos brgyan pa 'di :
bla ma longs spyod rdzogs pa'i sku la 'bul :
rin chen maN+Dal gser g.yus brgyan pa 'di :
bla ma thugs rje sprul pa'i sku la 'bul :
gu ru rat+na maN+Da la kaM nir+YA ta yA mi /
drug pa gsol 'debs ni /
oM AHhU~M:
thog ma'i sangs rgyas kun bzang snang mtha' yas //
gangs can mgon po kha s+y+na Ni dang //
'ja' lus snang srid dbang sdud pad+ma 'byung //
ye shes mtsho rgyal nyang ban ting 'dzin bzang //
yang sprul rig 'dzin chen po 'ja' tshon snying //
bdud 'dul gling pa klong gsal snying po'i zhabs //
bde chen gling pa tshe dbang nor bu'i dpal //
phrin las shing rta thugs kyi rdo rje rtsal //
rigs brgya'i khyab bdag pad+ma nyin mor byed //
don gnyis mthar phyin rtsa brgyud bla ma la //
gsol ba 'debs so byin gyis brlab tu gsol //
ka dag lhun grub gzhi thog pheb pa dang /
khregs chod thod rgal lam la rtsal 'byongs nas //
sku dang ye shes dbyer med mngon gyur te //
mtha' yas 'gro kun sprul pas 'dren par shog
/kA ya wA ka tsit+ta sid+d+hi hU~M/
zhes dbang len cing bla ma'i lha tshogs rang la bstim /
bdun pa mchod pa byin rlabs ni /
raM yaM khaM:
oM AHhU~M:
rang gi gnas gsum yig 'bru gsum gyis mtshan :
de las zer ma phyogs bcur rab 'phros pas :
mchod rdzas dngos 'dzin rnam rtog bag chags dang :
nyes skyon bsregs gtor sbyangs bkrus bdud rtsir gyur :
sman raka gtor mchod 'od phung ldems se ldem :
bla med mchod pa dpag yas bsam mi khyab :
oM b+hU~M trAM hrIHA:
gnyis pa dngos gzhi la bdun las /
dang po phyi zhi ba ltar sgrub pa la ting 'dzin rnam pa gsum ni /
oM AHhU~M:
'di ltar snang srid gnyis bsdus chos rnams kun :
ye nas stong zhing nam mkha' lta bu la :
gzung 'dzin spang blang bya byed mtha' las 'das :
pad+ma saM b+ha bdag ni de ltar smra :
d+harma d+hA tu swa b+hA wa AHhU~M:
hrI:
bdag nyid tha mal rang sems bzo med 'di :
dkon mchog spyi 'dus pad+ma 'od 'bar sku :
dkar gsal mdangs lnga mdzes 'dzum rgyan gyis spras :
rdo rje thod pa tshe bum rin chen brgyan :
pad zhwa rgod ldem kha T+wAM g.yon nas 'khril :
phod ka chos gos za 'og ber phyam can :
mtshan dpe rab rgyas 'od kyi dkyil 'khor mdzes :
mnyam nyid bde chen 'khyil ba'i skyil krung bzhugs :
'od kyi lus la ye shes snying po can :
gsal stong thugs rje'i 'od zer kun la snyom :
mkha' 'gro 'ja' sprin rnam mang 'khrigs pa'i dbus :
sku yi sprul pas zhing khams yongs la khyab :
nam mkha'i lus can gar yang thogs pa med :
bde gshegs kun gyi bkod pa sku la rdzogs :
kun kyang rgyal ba'i dkyil 'khor zang thal la :
bgegs dang bar chad ces bya'i ming yang med :
snang stong sgyu ma tsam du gsal bar bskyed :
de ltar du gsal ba'i spyi bor oM:
mgrin par A:
thugs kar hU~M:
de las 'od zer 'phros pas zangs mdog dpal gyi ri bo pad+ma 'od kyi gzhal yas nas :
o rgyan gyi gu ru pad+ma 'byung gnas la 'khor rgyal ba rab 'byams gyis bskor ba til gyi gong bu kha bye ba ltar dpag tu med pa spyan drangs :
ye shes pa spyan drang ba ni /
hrI:
sngon gyi bskal pa'i dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dam ye gnyis med du gyur pa la phyag 'tshal ba ni /
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
pad+ma 'od 'bar sku la phyag 'tshal lo :
mchod pa 'bul ba ni /
oM AHhU~M:
mchod 'os phyi nang snod bcud kun :
blo yis sprul lam lhun gyis grub :
ting 'dzin mnyam nyid chen po ru :
dkon mchog spyi 'dus rgyal bar 'bul :
gzhan yang mchod rdzas bye brag ni :
mdzes pa'i me tog dbu la 'bul :
dri zhim bdug spos shangs la 'bul :
snang gsal mar me spyan la 'bul :
mchod yon dri chab sku la 'bul :
ro ldan zhal zas ljags la 'bul :
snyan pa'i rol mo thugs la 'bul :
phyag rgya gar gyi mchod pa 'bul :
bstod dbyangs glu yi mchod pa 'bul :
'dod yon ma spangs phyi mchod 'bul :
nyon mongs ma spangs nang mchod 'bul :
'du 'bral med pa'i gsang mchod 'bul :
rtsa brgyad stong sbyar sman mchod 'bul :
dug lnga bsgral pa'i rak+ta 'bul :
ba liM gtor ma'i mchod pa 'bul :
dam rdzas bdud rtsi'i mchod pa 'bul :
blang dor med pa'i mchod pa 'bul :
ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai wi d+yA:
shab+da pra tIts+tsha AHhU~M:
ma hA pany+tsa rak+ta ba liM ta khA hi :
bar 'dir spro na sman mchod bla sgrub gzhan ltar kha cig gis sbyor bar snang bas /
hU~M:
bla ma yi dam mkha' 'gro'i tshogs bcas la :
dug lnga sel phyir ye shes lnga rdzogs rdzas :
dam rdzas bdud rtsi mchog gi mnyes mchod 'bul :
thugs rjes brtser dgongs dbang dang dngos grub stsol :
gu ru de ba DA ki nI sarba pany+tsa a mr-ita khA hi :
chos sku snang ba mtha' yas zhal du sarba pany+tsa a mr-ita la kha raM khA hi /
longs sku thugs rje chen po'i zhal du\u0f8e
sprul sku pad+ma 'od 'bar zhal du\u0f8e
mkha' 'gro ye shes mtsho rgyal zhal du\u0f8e
nyang ban ting 'dzin bzang po'i zhal du\u0f8e
rig 'dzin 'ja' tshon snying po'i zhal du\u0f8e
khrag 'thung bdud 'dul rdo rje'i zhal du\u0f8e
gter chen klong gsal snying po'i zhal du\u0f8e
pad+ma bde chen gling pa'i zhal du\u0f8e
rdo rje tshe dbang nor bu'i zhal du\u0f8e
bka' brgyud phrin las shing rta'i zhal du\u0f8e
rig 'dzin thugs kyi rdo rje'i zhal du\u0f8e
pad+ma nyin byed dbang po'i zhal du\u0f8e
drin can rtsa brgyud bla ma'i zhal du\u0f8e
bka' bab chos bdag skyes bu'i zhal du\u0f8e
bla ma dkon mchog spyi 'dus zhal du\u0f8e
yi dam pad+ma drag po'i zhal du\u0f8e
mkha' 'gro seng ge'i gdong can zhal du\u0f8e
chos skyong dam can rgya mtsho'i zhal du\u0f8e
gzhan yang mchod 'os rgya mtsho'i zhal du sarba pany+tsa a mr-ita la kha raM khA hi :
bstod pa ni /
hrI:
rgyal ba thams cad ye shes klong du gcig :
chos nyid don la cha lugs mi mnga' yang :
thabs mkhas gang 'dul so so'i skur ston pa :
thugs rjes sprul bsgyur 'gyed la phyag 'tshal bstod :
bde gshegs kun 'dus gzhon nu lo brgyad tshul :
'gro ba yongs kyi skyabs mgon pad+ma 'byung :
'gyur med sku mdog gangs la nyi shar ltar :
dmar mdangs cung zad 'tsher la phyag 'tshal bstod :
thabs shes dbyer med rdo rje thod pa dang :
zung 'jug tshe dang ye shes bum pa 'dzin :
dug gsum rtsad gcod kha T+wAM yum gyi tshul :
khro 'dzum 'gro 'dul mdzad la phyag 'tshal bstod :
chos gos dmar po gser gyi ha ris can :
she 'u'i snyan zhu rgod ldem dar sna 'phyang :
pad+ma'i gdan la mtshan dang dpe byad 'bar :
phyi nang yon tan rdzogs la phyag 'tshal bstod :
sku dang zhing khams ye nas 'du 'bral med :
phyogs bcu kun kyang rgyal ba'i cho 'phrul las :
che chung ma nges sku gsum ngang du bzhugs :
sprul pa'i glog stong 'khyug la phyag 'tshal bstod :
gzi brjid nyi ma 'bum gyi 'od zer gyis :
tshe yi dngos grub rang bzhin gnas nas 'gugs :
dgos 'dod re skong yid bzhin mchog gi ngang :
'chi med rdo rje'i sku la phyag 'tshal bstod :
de ltar mchod dang bstod bya mi dmigs kyang :
glo bur dri ma'i rnam rtog sel phyir du :
thabs shes dbyer med chu la chu bzhag tshul :
gnyis med rol pa chen por phyag 'tshal bstod :
des bskyed pa'i rim pa rjes 'brel bcas song //
gnyis pa bzlas pa'i rnal 'byor la phyi sgrub ni /
rang gi gnas gsum gyi yig 'bru gsum las 'od zer 'phros pas mchog gsum rtsa ba gsum po thams cad gu ru pad+ma'i sku gsung thugs kyi phyag rgya 'od zer gyi rnam par kha ba babs pa ltar byon /
rang la sib sib thim pas byin gyis brlab par gyur /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes dbyangs dang stang stabs bcas bzla'o //
nang sgrub ni /
rang gi thugs kar pad+ma dkar po 'dab ma brgyad pa'i lte bar zla ba'i dkyil 'khor gyi steng du gser gyi rdo rje rtse lnga pa'i lte bar hU~M yig dkar pos mtshan pa /
rdo rje'i mtha' skor du sngags phreng 'od lnga'i mdangs dang ldan pa g.yas bskor du 'khor ba las 'od zer 'phros /
zhing khams rab 'byams kyi rgyal ba thams cad la mchod pa bla na med pa phul /
sku gsung thugs kyi byin rlabs thams cad rang la 'dus /
bar du lha srin dregs pa can thams cad dbang du bsdus /
ci bsgo ba'i las thams cad rtsol med du bsgrubs /
mar rigs drug gi sems can thams cad kyi sdig sgrib sbyangs /
bde bas tshims par byas /
'od zer 'phro 'dus snod bcud lha sngags ye shes kyi rol pa chen por gyur /
oM AHhU~M badzra gu ru pad+ma sid+d+hi hU~M:
'di bzlas pa'i dngos gzhi yin pas ci 'grub bya /
gsum pa de'i yan lag tu tshe sgrub nyams su len par spro na /
nang sgrub bzlas pa khyug tsam sngon du song nas /
bdag mdun skad cig gis rig 'dzin tshe dpag med pad+ma 'od 'bar du gsal bar gyur /
hrI:
dus gsum sangs rgyas kun gyi ngo bo nyid :
'gro rnams ma lus sgrol ba'i ded dpon mchog :
o rgyan pad+ma rig 'dzin tshe dpag med :
bdag gi lus ngag yid gsum byin rlobs la :
'chi med tshe yi dngos grub bstsal du gsol :
gsol 'debs lan gsum bya /
bdag mdun gyi thugs kar pad+ma dkar po 'dab ma brgyad pa'i ze'u 'brur pha lam gyi rdo rje rtse lnga pa'i lte bar /
nyi zla'i gwa'u kha sbyor gyi dbus su hrIHdkar po nr-i dang aHsa mtshan pa /
de'i mthar sngags phreng 'od lnga'i mdangs dang ldan pas g.yas bskor du 'khor ba dang /
gnas lngar phyag mtshan lnga yig 'bru lngas mtshan pa las 'od zer spro bsdus phyi nang snod bcud thams cad lha sngags su gsal ba'i gzi brjid kyis /
sangs rgyas byang sems rtsa ba gsum dang chos skyong srung ma thams cad kyi tshe'i byin rlabs dang /
'byung ba'i bcud kyi dwangs ma thams cad dang /
drang srong rig 'dzin tshe la dbang ba thams cad kyi thugs rje byin rlabs /
mdor na sems can bsod nams can dkar po dge ba'i las sgrub cing dbang che ba /
rtsal drag pa /
'khor mang ba /
yon tan che ba /
stobs dang snyan grags ldan pa /
gdul bya phrin las can rnams kyi tshe dang bsod nams thams cad yi ge nr-i'i rnam pa dang 'od zer kha dog sna tshogs kyi li li bdag mdun bum pa'i lha la thim par gyur /
oM AHhU~M badzra gu ru pad+ma sid+d+hi A yu She hU~M nr-i dza :
zhes tshe bsnyen gang 'grub bzla /
mthar smon lam gdab pa ni /
nad rigs bzhi brgya rtsa bzhi dang :
rkyen ngan nyis khri chig stong dang /
ye 'drog sum brgya drug cu dang :
bgegs rigs stong phrag brgyad cu sogs :
tshe yi bar chad mi mthun phyogs :
thams cad byang zhing dag gyur cig :
tshe 'gugs ni mda' dar g.yab la /
hrI:
phyi ni bum pa nang du bdud rtsis gang :
gsang ba'i don ni pad+ma tshe dpag med :
gnas lngar phyag mtshan lnga dang yig 'bru lnga :
'od zer dpag yas nam mkha' gang bar 'phros :
hrI:
shar phyogs dri za'i lag nas lcags kyus khug :
lho phyogs gshin rje'i lag nas zhags pas khug :
nub phyogs klu bdud lag nas lcags sgrog khug :
byang phyogs gnod sbyin lag nas dril bus khug :
steng phyogs tshangs pa brgya byin lag nas khug :
'og phyogs dga' bo 'jog po'i lag nas khug :
tshe srog chad pa mthud la yar ba khug :
gas pa sbyor la nyams pa thams cad gsos :
'od zer dkar la 'tsher zhing snum la 'dril :
spyi bo'i gtsug nas lus la sib sib thim :
'od 'bar 'chi med tshe yi dbang thob shog :
'dir rgyun bzlas lta bu la mdun rten tshe rdzas dmigs bsal bshams pa med kyang gangs brag nags ri nyi zla gza' skar mtsho sogs la dmigs pa'i rten bya ba rdo rje'i gsung gi nges don yin no //
bzhi pa gsang ba gu ru drag por sgrub pa ni /
rang nyid skad cig gis pad+ma 'od 'bar 'od du zhu ba las byung ba'i gu ru drag po gtum drag dmar nag me yi phreng ba can gyi skur gyur pa'i gnas gsum 'bru gsum gyis mtshan pa las 'od zer 'phros /
phyogs bcu khro bo'i zhing dang rnga yab pad+ma 'od kyi pho brang nas ye shes kyi 'khor lo mdun gyi nam mkhar spyan drangs par gyur /
spyan 'dren ni /
hU~M:
chos sku zhi ba'i ngang las ma g.yos kyang :
gzugs sku pad+ma 'od 'bar skad cig la :
rngam brjid khros pa'i ngar skad phyogs bcur sgrog :
sprul pa yang sprul dpag yas 'jigs tshul ston :
che mchog dmar nag me yi phreng ba can :
deng 'dir rnal 'byor bdag gi grogs la byon :
dza :
chos kyi dbyings nas sgyu ma'i skur bzhengs pa :
dug gsum 'bar ba'i khro gtum 'jigs gzugs can :
dregs pa sde brgyad 'dul phyir gshegs su gsol :
rgyal bsen dam sri 'dul phyir gshegs su gsol :
gnyan lhog smyo 'bog 'dul phyir gshegs su gsol :
mtha' yi dmag dpung bzlog phyir gshegs su gsol :
snang srid bran du bkol phyir gshegs su gsol :
dbang dang dngos grub stsol phyir gshegs su gsol :
mchod pa ni /
hU~M:
srid gsum ye nas gtor gzhong du :
snang srid thams cad gtor mar sbyar :
'khor 'das yongs sgrol chen po'i tshogs :
dbang drag 'bar ba khyed la 'bul :
stong gsum stong gi gtor gzhong du :
ri rab 'bar ba'i dpal bshos btsugs :
skye 'gro sems can grangs las 'das :
dbang drag 'bar ba khyod la 'bul :
b+han+d+ha 'bar ba'i gtor gzhong du :
dgra bgegs sha khrag thod tshil spungs :
zhag dang rlangs pa chi li li :
dbang drag 'bar ba'i thugs dam bskang :
bdud rtsi gtor chen rak+ta'i mtsho :
sbyor sgrol ting 'dzin tshogs mchod dang :
phyi nang gsang ba'i mchod sprin gtibs :
dbang drag 'bar ba'i thugs dam bskang :
bstod pa ni /
hU~M:
bde chen rang bzhin khros pa'i dkyil 'khor nas :
dkon mchog spyi 'dus dmar nag 'bar ba'i sku :
zur zhal g.yon gzigs zhabs gnyis 'dor thabs bsgrad :
zhal gdangs ljags 'dril rno dkar mtshe ba gtsigs :
dgra bgegs sha khrag rus pa krum krum gsol :
spyan gsum dmar zlum sdang mig phyogs bcur 'khyil :
dregs pa pho mo 'dar zhing sngangs par byed :
shangs nas rlung 'tshubs 'brug sgra ldir ba yis :
khams gsum srid gsum dbang sdud zil gyis gnon :
ral pa kham nag nam mkha'i dbyings la bsgrengs :
khro chung mang pos dgra bgegs thal bar brlag :
phyag g.yas gser gyi rdo rjes mtha' dmag zlog :
g.yon pas lcags sdig nag po'i sprul pa 'gyed :
klu rnams 'dul phyir sbrul rigs lnga yis brgyan :
'khor ba stong mdzad mgo phreng lnga bcus brgyan :
glang chen ko rlon stobs bcu lhun gyis rdzogs :
stag sham nga rgyal dregs pa dbang du sdud :
rin chen rus rgyan mkha' 'gro rol du khrid :
ba spu'i rtse nas khro chung tshwa tshwa 'phro :
me dud zer gyis srid gsum skar ltar 'khrugs :
gu ru drag po'i sku la phyag 'tshal bstod :
dbang drag 'bar ba'i thugs dam dus la bab :
rnal 'byor bdag gi sngon gyi dam tshig gis :
lha mchog khyed la gdung bas 'bod lags na :
khyed kyi thugs dam gnad nas da skul cig :
gdug pa'i dgra bgegs 'dul ba'i dus la bab :
nag po klu gnyan 'dul ba'i dus la bab :
dregs pa gza' rgod 'dul ba'i dus la bab :
sde brgyad lha srin 'dul ba'i dus la bab :
pe har srog bdag 'dul ba'i dus la bab :
mtha' yi dmag dpung bzlog pa'i dus la bab :
mi nad phyugs nad bzlog pa'i dus la bab :
rnal 'byor bcol pa'i phrin las grub par mdzod :
ye shes pa rang la thim pas /
rang gi dbu gtsug na rigs bdag gu ru zhi bas mtshan pa /
thugs kar nyi ma'i dkyil 'khor gyi steng du hU~M dmar nag gi mtha' skor du sngags phreng g.yas su 'khor ba las 'od zer dmar nag ye shes kyi me dang mtshon cha la sogs pa 'phros /
ma rungs gdug pa can thams cad tshar bcad /
snang srid thams cad rig 'dzin drag po'i skur gsal bar gyur /
oM AHhU~M:
artsig nirtsig na mo b+ha ga wa te hU~M hU~M phaT:
mthar sde brgyad sham bu ni /
a ya ma du ru tsa sha na sa ma ya hU~M hU~M phaT phaT b+h+yo b+h+yo zlog zlog b+h+yo zlog cig :
rtsa sngags dang sbrel la de'i bcu cha bzla'o //
lnga pa yang gsang mkha' 'gror sgrub pa ni /
rang nyid rig 'dzin drag po 'od du zhu ba las ye shes kyi mkha' 'gro ma seng ge'i gdong pa can gyi skur gyur pa'i gnas gsum 'bru gsum las 'od 'phros /
nub phyogs o rgyan sprul pa'i pho brang dang gnas yul dur khrod kyi zhing nas ye shes pa spyan drangs par gyur /
hU~M b+h+yo :
ma skyes rdzogs pa chos kyi dbyings nyid las :
skye ba'i cho 'phrul 'bar ba'i skur ston pa :
'gro ba'i don mdzad ye shes mkha' 'gro ma :
nam mkha'i mdog can dbu ni seng ge'i gdong :
gcer bu longs spyod rdzogs pa'i sku mnga' ma :
phyag g.yas gri gug g.yon pas thod khrag 'dzin :
dug lnga gcod cing skye med dbyings su rol :
rtse gsum mchan du bzung nas dug gsum sgrol :
rus rgyan me long rgyan gyis DA ki dbang du sdud :
ye shes me ris ma rig mun pa 'joms :
g.yas bskum g.yon brkyang thabs shes dbyer med ngang :
pad+ma nyi zla bam ro'i gdan la bzhugs :
rang bzhin gnas nas spyan 'dren gshegs su gsol :
b+h+yo :
sku gsung thugs sprul mkha' 'gro'i tshogs :
phrin las sprul pa ma mo'i tshogs :
kun kyang yang sprul bsam mi khyab :
gus pa'i yid kyis phyag 'tshal lo :
na mo :
lcang lo bcas pa'i b+han+d+ha ru :
dmar gtor khrag dang zhag gis brgyan :
sha sna snying sna'i rgyal mtshan btsugs :
mkha' 'gro 'khor bcas thugs dam bskang :
rak+ta'i rba klong phya ra ra :
'o mtsho dkar dwangs kyi li li :
zhag gi rgya mtsho me re re :
zhun chen gsur dud chi li li :
rnga dung rol mo di ri ri :
rkang gling thod rnga khro lo lo :
dgra bo'i sha khrag dmar nyi le :
mkha' 'gro 'khor bcas thugs dam bskang :
dam nyams dgra bgegs myur du sgrol :
DA ki siM ha mu kha ar+g+haM pA d+yaM puSh+pe d+hU pe A lo ke gan+d+he nai wid+ya shab+da pra tIts+tsha AHhU~M:
ma hA mAM sa tsit+ta rak+ta go ro tsa na ba su ta ba liM ta khA hi :
ye shes pa bstims pas /
rang gi dbu gtsug na gu ru zhi ba /
gru mor rig 'dzin drag po mtshon byed kha T+wAM gas mtshan pa /
pha lam las grub pa'i rdo rje la sogs pa mtshon cha'i gur dang ye shes kyi me phung 'khrigs pa'i dbus su rang 'dra'i sprul pa du ma dang bcas te bzhugs pa'i thugs kar nyi ma'i dkyil 'khor gyi steng du hU~M sngon po'i mthar sngags phreng sngon po g.yon du 'khor ba las 'od zer 'phros /
dam chos bsgrub pa'i bar chad thams cad spu gris skra bzhar ba lta bur song bar gyur /
aHkaHsaHmaHraHtsaHshaHdaHraHsaHmaHraHyaHphaTaH
spros bcas spros med gang gi tshe'ang zlog dmigs sbyar bar spro na /
spyi bor aHkaHmgrin par saHmaHdang //
snying khar raHtsaHlte bar shaHdaHste //
gsang bar raHsaHbrla gnyis maHraHya :
phaTaHkyis mtshan las me 'od mtshon cha 'khrugs //
bar chad thams cad rdul bzhin brlag par gyur //
zhes mos la yi ge bcu bzhi pa bzla /
mthar thal rdeb spro na lag gnyis nyi zlar gsal ba cha lang brdabs pas gnod byed thams cad sgo nga brag bar du bcar ba bzhin song bar bsgoms la /
mkha' 'gro ma seng ge'i gdong pa can khyod kyi rig sngags bzlas pa'i mthu dang nus pa la brten nas /
rnal 'byor pa bdag cag dpon slob 'khor dang bcas pa rnams la sdang bar byed pa'i dgra
/gnod par byed pa'i bgegs /
bar du gcod pa'i rkyen /
mdor na bkra mi shis pa'i phyogs ris ngan pa thams cad phyir zlog par gyur cig
/lan gsum bya /
zlog dmigs dang thal rdeb 'di dgong mo'i cha dang dgu gsum dus gnyan lta bur ched du dgos na ma gtogs tshes bcu'i tshogs mchod bsnyen sgrub skabs sogs la mi sbyar ro //
drug pa phrin las bzhi sgrub ni /
bsnyen sgrub mthar phyin pa'i las sbyor gyi skabs ma gtogs gzhan la sbyar mi dgos kyang /
rgyun khyer lta bur sbyor yang 'gal ba med pas de ltar na /
zhi ba ni /
rang nyid pad 'byung thugs srog hU~M bcas dkar //
spyi bor pad dkar 'dab ma so gnyis lter //
zla steng oM mthar sngags phreng 'od zer dkar //
rgyud bskul nus bskyed sdig sgrib 'jigs brgyad zhi //
snod bcud rdo rje sems dpa'i zhing du gyur //
badzra gu ru'i sham du /
oM shAn+tiM ku ru ye swA hA:
zhes bzla /
smon lam ni /
nad gdon sdig sgrib bag chags ngan :
sdang dgra gnod byed gdug pa'i dbal :
rno ba'i mtshon dang sbyor ba'i dug :
stong phrag brgyad cu'i bgegs kun dang :
bzhi brgya rtsa bzhi'i nad rnams dang :
rmis ltas mtshan ngan thams cad kun :
myur ba nyid du zhi gyur cig :
rgyas pa ni /
rang nyid pad 'byung thugs srog hU~M bcas ser //
lte bar pad ser 'dab ma re bzhi'i lter //
rin chen b+h+rU~M mtshan sngags phreng 'od zer ser //
rgyud bskul nus bskyed tshogs gnyis 'byor drug rgyas //
snod bcud rin chen sems dpa'i zhing du gyur //
rtsa sngags sham du /
b+h+rU~M puSh+TiM ku ru ye swA hA:
zhes bzla /
smon lam ni /
tshe dang bsod nams snyan grags stobs :
'khor dang bu slob phrin las rgyas :
mnga' thang longs spyod yon tan kun :
myur ba nyid du rgyas gyur cig :
dbang ni /
rang nyid pad 'byung thugs srog hU~M bcas dmar //
mgrin par pad dmar 'dab ma bcu drug lter //
nyi steng hrIHmthar sngags phreng 'od zer dmar //
rgyud bskul nus bskyed 'khor 'das mos bzhis bsdus //
snod bcud pad+ma sems dpa'i zhing du gyur //
rtsa sngags sham du /
hrIHwa shaM ku ru ye swA hA:
zhes bzla /
smon lam ni /
rgyal ba'i thugs rje byin rlabs dang :
skye 'gro mthong thos dran reg sogs :
khams gsum dbang du 'dus gyur cig :
drag po ni /
rang nyid pad 'byung thugs srog hU~M bcas mthing //
gsang bar pad ljang 'dab ma nyer brgyad lter //
ral gri hU~M mtshan sngags phreng 'od zer nag
/rgyud bskul nus bskyed dgra bgegs dug lnga brlag
/snod bcud las kyi sems dpa'i zhing du gyur //
rtsa sngags sham du /
hU~M mA ra ya phaT:
zhes bzla /
smon lam ni /
dam sri 'byung po ma rungs pa :
bstan dgra sgos dgra la sogs pa :
zhing bcu ldan rnams brlag gyur cig :
ces las gang sgrub mang du bzla ba'am dmigs bsal med na cha snyoms par bzla /
de dag gi mthar lhag chad kha skong zhing byin rlabs kyi rgyun brtan pa'i phyir dbyangs gsal yig brgya rten snying rnams kyang lan gsum gsum bzla'o //
bdun pa thun mtshams su gtor ma 'bul ba ni /
raM yaM khaM/
bdag nyid pad+ma 'od 'bar thugs ka nas //
me rlung chu byung gtor ma'i nyes skyon sbyangs //
a las pad+ma b+han+d+ha yangs pa'i nang //
'bru gsum las byung ye shes bdud rtsi'i mtsho /
kha dog dri ro nus bcud phun sum tshogs //
'dod yon mchod sprin dpag med 'phro bar gyur //
oM AHhU~M/
lan gsum /
hU~M hrIH
dkon mchog spyi 'dus pad+ma 'od 'bar rje //
brgyud gsum rig 'dzin bla ma'i tshogs rnams kyis //
gtor ma zag med ye shes bdud rtsi'i bcud //
bzhes nas dbang skur byin gyis brlab tu gsol //
che mchog dmar nag me yi phreng ba can //
rgyud sde bzhi drug yi dam lha tshogs kyis //
gtor ma zag med ye shes bdud rtsi'i bcud //
bzhes nas mchog thun dngos grub bstsal du gsol //
ye shes DA ki seng ge'i gdong pa can //
gnas gsum dpa' bo mkha' 'gro 'khor bcas kyis //
gtor ma zag med ye shes bdud rtsi'i bcud //
bzhes nas phrin las rnam bzhi myur 'grub mdzod //
dpal mgon lcam dral gza' mchog rdo rje legs //
rgyud gsum dam can rgya mtsho'i tshogs rnams kyis //
gtor ma zag med ye shes bdud rtsi'i bcud //
bzhes nas sangs rgyas bstan pa gnyan po srungs //
rdo rje de mo brtan ma bcu gnyis sogs //
dkar phyogs skyong ba'i gzhi gnas gter bdag gis //
gtor ma zag med ye shes bdud rtsi'i bcud //
bzhes nas bod yul mtha' dbus bde bar mdzod /
khyad par gter srung dge bsnyen mthu stobs che //
hom 'phrang klu bdud mtsho sman 'khor bcas kyis //
gtor ma zag med ye shes bdud rtsi'i bcud //
bzhes la yang zab bstan pa rgyas par mdzod //
rtsa brgyud bla ma'i spyan sngar zhal bzhes shing //
bstan pa skyong mdzad dam tshig ldan rnams kyis //
gtor ma 'di bzhes 'gal rkyen bar chad sol //
mchog thun dngos grub 'grub pa'i sdong grogs mdzod //
ces pa tsam mam /
spro na rtse le rin po ches mdzad pa sogs bya'o //
gsum pa rjes kyi bya ba la'ang bdun las /
dang po tshogs kyi mchod pa ni /
thabs shes kyi rdzas tshogs par byas te chu chang nang mchod kyis sbyangs la /
hrI:
bdag nyid lha yi thugs ka nas :
yi ge raM yaM khaM gsum 'phros :
dngos 'dzin rnam rtog bag chags kun :
bsregs gtor bkrus nas bdud rtsir gyur :
oM AHhU~M:
slar yang snying po 'bru gsum 'phros :
'dod yon zag med snang srid gang :
rang bzhin sku gsum zhing khams nas :
bla ma yi dam mkha' 'gro dang :
chos skyong dam can gter bdag rnams :
tshogs la spyan 'dren gshegs su gsol :
gu ru pad+ma 'byung gnas la :
'khor du dpa' bo mkha' 'gros bskor :
dbu skra thor tshugs ldems se ldem :
rin chen rgyan cha si li li :
glu len gar stabs khyugs se khyug :
nam mkha' bar snang sa gzhi gang :
gnas khang 'di la byin cig phob :
tshogs gtor 'di la bcud cig phob :
dur khrod gnas mchog nyams re dga':
rnal 'byor pho mo dam tshig gtsang :
tshogs dang mchod rdzas dang re spro :
lhun grub 'od khyim bkrag mdangs mdzes :
oM AHhU~M:
tshogs mchod 'od phung 'bar ba 'di :
mchod 'os skyes mchog rnams la 'bul :
nyams chag 'gal 'khrul thams cad bshags :
gnyis 'dzin 'khrul snang ru dra 'di :
zhal du bstab bo kha raM khA hi :
oM AHhU~M:
gu ru d+he wa DA ki nI kiM ni ri ti ga Na tsakra pU dza khA hi :
skong ba cung zad rgyas par spro na /
hrI:
ma bcos spros bral gnas lugs mngon gyur pa'i :
rgyal ba dgongs pa brgyud pa'i thugs dam bskang :
ting 'dzin mchog brnyes brda yi brgyud pa ste :
rig 'dzin rig pa brgyud pa'i thugs dam bskang :
bka' lung lhag chad med pa'i dkyil 'khor nas :
snyan khung brgyud pa'i bla ma'i thugs dam bskang :
bka' brgyud gter du sbas pa'i bya ra mdzad :
mkha' 'gro gtad rgya brgyud pa'i thugs dam bskang :
ma 'ongs las 'phro ldan pa lung du bstan :
smon lam dbang bskur brgyud pa'i thugs dam bskang :
shes bya thams cad rnam pa kun mkhyen pa'i :
dus gsum sangs rgyas rnams kyi thugs dam bskang :
'gro kun zhi bde'i gnas su 'dren mdzad pa'i :
gsung mchog dam chos rnams kyi thugs dam bskang :
sa dang lam la gnas nas bstan pa skyong :
'phags pa'i dge 'dun rnams kyi thugs dam bskang :
lta sgom mkhyen pa mchog la mnga' brnyes pa'i :
skyes mchog bla ma rnams kyi thugs dam bskang :
dngos grub thogs pa med par stsol mdzad pa'i :
yi dam lha tshogs rnams kyi thugs dam bskang :
phyi dang nang gi bar chad kun sel ba'i :
mkha' 'gro dam can rnams kyi thugs dam bskang :
ma skyes gdod nas rang bzhin rnam par dag :
skye med mngon gyur chos sku'i thugs dam bskang :
dug lnga ye shes lnga yi ngo bor smin :
zhi khro longs spyod rdzogs sku'i thugs dam bskang :
rang snang ma 'gag gzhan snang der ston pa'i :
sprul sku 'gro don mdzad pa'i thugs dam bskang :
hrI:
zhi ba lhun gyis grub pa'i dkyil 'khor nas :
bzhi bcu rtsa gnyis rgyal ba'i thugs dam bskang :
khrag 'thung rol pa'i dur khrod chen po nas :
lnga bcu rtsa brgyad khro bo'i thugs dam bskang :
hU~M:
sku mchog 'gyur ba med pa'i dkyil 'khor nas :
'jam dpal sku yi lha tshogs thugs dam bskang :
gsung mchog 'gag pa med pa'i dkyil 'khor nas :
pad+ma gsung gi lha tshogs thugs dam bskang :
thugs mchog g.yo ba med pa'i dkyil 'khor nas :
yang dag thugs kyi lha tshogs thugs dam bskang :
yon tan lhun gyis grub pa'i dkyil 'khor nas :
bdud rtsi yon tan lha tshogs thugs dam bskang :
phrin las drag pos bsgral ba'i dkyil 'khor nas :
phur pa phrin las lha tshogs thugs dam bskang :
sha khrag rgya mtsho 'khyil ba'i dkyil 'khor nas :
ma mo rbod gtong lha tshogs thugs dam bskang :
thugs rjes gdung 'tshob sku yi dkyil 'khor nas :
rig 'dzin slob dpon lha tshogs thugs dam bskang :
dam rdzas rdza ltar lhag pa'i dkyil 'khor nas :
'jig rten mchod bstod lha tshogs thugs dam bskang :
dgra bgegs gdug pa 'dul ba'i dkyil 'khor nas :
dmod pa drag sngags lha tshogs thugs dam bskang :
bsdu na 'di man chad kyis 'thus /
hrI:
dus gsum sangs rgyas kun gyi ngo bo nyid :
bla med dkon mchog spyi 'dus thugs dam bskang :
lha srin sde brgyad 'dul ba'i dkyil 'khor nas :
gu ru drag po'i lha tshogs thugs dam bskang :
a ti bla med bka' yi bya ra ma :
mkha' 'gro seng ge'i gdong can thugs dam bskang :
sangs rgyas kun gyi bstan pa srung mdzad pa :
chos skyong ma mgon lcam dral thugs dam bskang :
dpal gyi spyan sngar rang rtags srog snying phul :
dam can rgya mtsho yongs kyi thugs dam bskang :
sgrub pa po la dngos grub char 'beb pa'i :
rgyal chen rnam thos sras kyi thugs dam bskang :
stong khams 'di na drag rtsal ldan pa yi :
gza' bdud rA hu la yi thugs dam bskang :
gsang sngags rgyud sde kun gyi gnyer kha gtad :
dam can rdo rje legs pa'i thugs dam bskang :
o rgyan pad+mas bka' yi gnyer du bskos :
gter bdag gter srung rnams kyi thugs dam bskang :
tshul bzhin sgrub pa byed pa'i grogs mdzad pa :
gzhi bdag gzhis srung rnams kyi thugs dam bskang :
hU~M:
gzhan yang thugs dam skong ba'i dam rdzas ni :
rtsa brgyad stong la sbyar ba'i bdud rtsi dang :
pad+ma mAM sar sbyar ba'i rak+ta dang :
khyad par rmad du byung ba'i gtor ma dang :
tshogs kyi yo byad longs spyod rgya chen 'dis :
khyed rnams thugs dam gnyan po bskang gyur cig :
khyed rnams thugs dam gnyan po bskangs gyur nas :
bdag gi g.yar dam gnyan po sor stsol cig :
bskang gyur dbang dang dngos grub bstsal du gsol :
hU~M:
bskang du med de skye med ngang du bskang :
mchod du med de gnyis med rol pas mchod :
sbyor du med de zung 'jug chen por sbyor :
sgrol du med de mnyam nyid dbyings su bsgral :
ye sbyor ye sgrol chen po'i thugs dam bskang :
tshogs bshags ni /
hoH
dkon mchog spyi 'dus dgongs su gsol //
pad+ma 'od 'bar la phyag 'tshal //
rgyal ba'i bka' dang bla ma'i lung :
ji bzhin ma spyad slob dpon smad :
rdo rje'i mched dang lcam dral la :
lta log gnod sems ngan tu smras :
brdeg btsog gnod pa dngos su bgyis :
lha dang dkyil 'khor nyams ma gsal :
'dzab bzlas ma dag zur chag g.yel :
gsang bar 'os dang gnyer gtad smras :
gsang bcu bsgrags shing bla ma bslus :
rtsa ba'i dam nyams mthol zhing bshags :
gzhan yang spyad bya'i dam tshig lnga :
mi spang lnga dang dang len lnga :
shes bya lnga dang bsgrub bya lnga :
yan lag dam nyams mthol zhing bshags :
bsnyen sgrub ting 'dzin dam g.yel zhing :
nya shi dus drug dus mchod chag :
le lo gsog 'jog tshogs sbyang byas :
phud lhag nyams shing kha tshar shor :
tshor dang ma tshor rkyen dbang gis :
sgo gsum bag med dam 'gal bshags :
dam tshig nyams dang tshogs 'dres dang :
bskangs shing chos bshad 'grogs la sogs :
nyams chag skyon gyis gos pa rnams :
'gyod pas bshags so dag gyur cig :
yid kyi dam nyams lta bas bshags :
de yang kun gzhi byang chub sems :
yin pa med pa'i lta ba rtogs :
min pa med pa'i sgom nyams lon :
yin min med pa'i spyod pa rtogs :
re dogs med par byang chub nas :
rtsa ba yan lag thams cad kyi :
nyams chag ma byung ma skyes pas :
bshags bya bshags byed gnyis med grol :
oM badzra satwa sa ma ya :
sogs nas /
badzrI b+ha wa ma hA sa ma ya satwa A:
'di'i tshig rkang dang po gnyis gsung rgyun dang 'phros gsang ba yongs rdzogs kyi rgyud tshig go
/bdag cag gis tshe 'khor ba thog ma med pa nas bsags pa'i las ngan pa'i sdig pa dang sgrib pa thams cad byang zhing dag nas :
kun bzang yangs pa chen po'i klong du kha bskang zhing bde chen chos nyid kyi dbyings su sor chud par gyur cig :
gnam phud 'thor la /
oM AHhU~M:
bla ma rgya mtsho tshogs la rol :
yi dam rgya mtsho tshogs la rol :
mkha' 'gro rgya mtsho tshogs la rol :
chos skyong srung ma tshogs la rol :
nor lha gter bdag tshogs la rol :
snang srid lha 'dre tshogs la rol :
yul lha gzhi bdag tshogs la rol :
rigs drug pha ma tshogs la rol :
lan chags bgegs rigs tshogs la rol :
la la phyi yi tshogs la rol :
la la nang gi tshogs la rol :
la la gsang ba'i tshogs la rol :
de kho na nyid kyi tshogs bde ba chen po la rol :
ga Na tsakra pU dza khA hi :
las rdor gyis /
hoH
tshogs kyi mchod pa rgyan du rol /
ces stob /
len pa pos /
a la la hoH
zhes blangs la nang gi sreg blugs kyis rol /
lhag ma ni /
oM AHhU~M:
lhag la dbang ba dregs pa'i tshogs :
sprin ltar gtibs shing hab sha rgyug :
sha khrag brgyan pa'i tshogs lhag bzhes :
sngon gyi dam bca' ji bzhin du :
bstan dgra dam nyams zas su zo :
rtags dang mtshan ma myur du ston :
sgrub pa'i bar chad bzlog pa dang :
phrin las thogs med 'grub par mdzod :
uts+tshiSh+Ta ba liM ta khA hi :
drag po'i las dang 'brel ba'i bskul ba dgos na skabs 'dir sbyar bar bya ste gzhan du shes so //
gnyis pa gtor skyong las chad mdo bya ba ni /
gtor ma la dgra bgegs 'gugs bstims byas te bdud rtsir dmigs la /
hU~M:
sngon tshe bar dang tha ma'i bskal pa dang :
snyigs ma rtsod ldan dus dang lha mi'i gnas :
kun bzang snang ba mtha' yas pad+ma 'byung :
rgyud gsungs gter du sbas dang bton pa'i tshe :
snang srid so sos khas blangs dam bcas bzhin :
mchod gtor bzhes la phrin las 'grub par mdzod :
'gong po spun dgu rgya 'dre'i gnod pa dang :
hor sogs 'jigs pa'i dmag dpung bzlog tu gsol :
bshal chus brtan ma skyong ba ni /
khyad par slob dpon pad+ma'i bka' sgrub pa :
bod khams skyong ba'i brtan ma chen mo ni :
bdud mo bzhi dang gnod sbyin sman mo bzhi :
'khor dang lhab lhub sil snyan sgra dang bcas :
'dir gshegs bka' yi gtor ma'i bshal chu bzhes :
bod khams dkar po'i chos la 'god pa dang :
yang zab bstan pa phyogs bcur rgyas pa dang :
mthong thos dran reg smin cing grol bar mdzod :
dkyus la phyag len du mi mdzad kyang drag las sogs kyi mjug tu rta bro bya ba ni /
gtor gzhong 'og tu dmigs bya bkug la /
hU~M:
stong gsum stong gi 'jig rten na :
zhing bcu bsgral pa'i gdan steng du :
dbang drag lha tshogs bro brdungs pas :
dgra ni thal bar rlag pa'i bro :
bgegs ni phye mar 'thag pa'i bro :
gnod byed dam sri 'dul ba'i bro :
bar chad med par brdung bar bya :
oM sum+b+ha ni sogs hU~M bzhi'i sngags mthar /
hU~M hU~M laM laM stam+b+ha ya nan :
gsum pa mchod bstod ni /
mchod pa kha gsos te /
oM AHhU~M:
mchod 'os phyi nang nas /
rgyal bar 'bul :
oM badzra ar+g+haM nas /
shab+da'i bar /
ma hA pany+tsa a mr-ita rak+ta ba liM ta khA hi :
hrI:
rgyal ba thams cad sogs sh+lo ka gcig gis bstod /
mchod bstod 'di tshes bcu'i tshogs mchod sogs la mdzad srol med do //
bzhi pa dngos grub blang ba ni /
e ma ho :
bdag gzhan bla med tshogs mchod 'di dag gis :
sdig sgrib nyams chag ma lus kun byang nas :
tshe 'di nyid la rig 'dzin mchog 'grub cing :
byin rlabs rtsal dbang gzi byin nus mthu ldan :
sku gsung thugs kyi dngos grub bstsal du gsol :
kA ya wA ka tsit+ta sid+d+hi hU~M:
nongs bshags brtan bzhugs gzhung 'grel gang du'ang ma gsungs pas tshes bcu'i tshogs mchod sogs la phyag len mi mdzad kyang /
sgrub mchod dang dbang sgrub kyi skabs su yig brgya bzla zhing nongs bshags dang /
tshogs mgron sogs brtan bzhugs spyi ltar bya'o //
lnga pa smon lam ni /
oM AHhU~M:
skyabs med mgon med skye 'gro 'di dag kun :
'khor ba'i 'khrul 'khor kun gyi gzhi rten la :
rten 'brel bcu gnyis shing rta lta bu yi :
'phang lo 'dra ba myur du zhig gyur cig :
bla med rdzogs pa'i byang chub myur thob shog :
drug pa bkra shis ni /
e ma ho :
shes bya'i don la ma rmongs pa'i :
bla ma dam pa'i bkra shis shog :
gang la bsam pa de yis 'grub :
yi dam lha yi bkra shis shog :
sku gsung thugs kyi b+ha ga la :
phyag rgya chen po'i bkra shis shog :
bdun pa bskyed rim bsdu ldang ni /
oM AHhU~M:
snod bcud snang srid thams cad kun :
sgyu lus gzhal yas khang du bsdu :
de yang yas mar 'od du zhu :
sngags phreng gser gyi rdo rjer bsdu :
de yang 'ja' 'am chu bur ltar :
dmigs med rgya yan lhug par bzhag :
rang bzhin dbyings rig ma bu 'dres :
gdod ma'i kun bzang mjal bar 'gyur :
oM AHhU~M badzra gu ru pad+ma sid+d+hi hU~M:
gzugs snang thams cad gsal stong lha yi sku
/sgra grags thams cad brjod bral sngags kyi sgra
/dran rtog thams cad rang grol ngos bzung bral //
dmigs med khyab brdal lhun grub chen por shog
/ces brjod la khyer so gsum gyi grub mtha' bskyang bar bya'o //
rtsa ba'i gzhung dang dka' 'grel yang 'grel bcas //
rig 'dzin brgyud pa du ma'i bzhed srol gyi //
snying po bsdus te dad pas sbyar na yang //
rmongs blos nyes kun rtsa gsum lha la bshags //
dbang lung thob pas rgyas bsdus gang byas kyang //
'gal ba med par rjes su gnang ba'i mthus //
'dis kyang lus can bye ba dung phyur snyed //
pad+ma 'od 'bar go 'phang sgrub nus shog
/chos 'dir 'brel kun dag pa'i zhing gcig tu //
thugs yid gcig 'dres 'od gong khyab brdal che //
lhun grub thig ler mngon par 'tshang rgya bar //
rdo rje'i gsung bzhin bslu med 'grub gyur cig
/ces pa 'di'ang 7khyab bdag kun mkhyen bla ma mtsho skyes dgyes pa'i zhabs kyis gser gyi me tog bcas bka'i cod pan spyi bor phebs pa dad pas gtsug tu bkod de /
pad+ma'i zhal tshab si tu pad+ma dbang chen gyis rjes su bzung zhing chos 'di'i rig sngags 'chang ba pad+ma gar dbang phrin las 'gro 'dul rtsal gyis de bI ko Ti tsa 'dra rin chen brag gi sgrub gnas su /
smin zla'i dkar phyogs kyi tshes bcu'i mchod pa dang rjes su 'brel bar grub par bgyis pa zab chos 'di nyid nam yang mi nub dar zhing rgyas pa'i rgyur gyur  cig
/dge legs 'phel //

//
