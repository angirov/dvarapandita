\u0f01\u0f83:
sku gsum rigs 'dus zab tig las :
phrin las bde chen thig le bzhugs :
:
sku gsum rigs 'dus bla mar 'dud :
chos sku pad+ma kun tu 'chang :
longs spyod yongs rdzogs pad+ma'i spyan :
sprul pa'i rnam 'phrul sems dpa' mchog :
pad+ma'i myu gu'i rol par shar :
de nyid bsnyen cing bsgrub pa las :
bde chen ye shes sku 'grub pa'i :
phrin las snying gi thig le'i lam :
rdo rje gsang ba'i tshig tu bstan :
sa ma ya :
dben zhing bsam gtan 'phel ba'i sar :
dbang thob dam ldan rnal 'byor pas :
phyi nang mchod tshogs ci 'byor bsham :
bde ba'i sten 'dug rlung ro bsal :
khams gsum 'khor bar nges 'byung dang :
snying rje byang chub sems mchog bskyed :
mos gus drag pos kun bslangs te :
sngon dngos rjes kyis nyams su blang :
sa ma ya :
sngon 'gro'i dang po skyabs 'gro ni :
mdun gyi nam mkhar bla ma sku gsum rigs 'dus rgyal ba sras dang bcas pa'i 'khor lo mkha' khyab tu sad par gyur :
na mo :
ngo bo chos sku pad+ma kun tu 'chang :
rang bzhin longs sku mgon po pad+ma'i spyan :
thugs rjes sprul sku pad+ma sems dpa'i gtso :
sku gsum rigs 'dus bla mar skyabs su mchi :
gnyis pa smon 'jug sems bskyed ni :
ho :
mar gyur mkha' mnyam rigs drug sems can la :
dmigs med byams dang snying rje chen po'i blos :
smon dang 'jug pa'i byang chub sems bskyed nas :
rigs 'dus bla ma'i go 'phang bsgrub par bgyi :
gsum pa rgyud sbyang tshogs gsag ni :
ho :
sku gsum rigs 'dus don gyi bla ma la :
mi phyed rtse gcig gus pas phyag 'tshal lo :
phyi nang gsang ba mchog gi mchod pa 'bul :
rang bzhin bcas pa'i sdig ltung snying nas bshags :
kun bzang spyod pa rgya mtshor rjes yi rang :
smin grol chos kyi 'khor lo bskor bar bskul :
gzugs sku mya ngan mi 'da' bzhugs gsol 'debs :
dge tshogs byang chub snying por bsngo bar bgyi :
dzaHhU~M baM ho :
tshogs zhing ye shes kyi 'khor lo rang la thim par gyur :
bzhi pa bgegs tshogs bskrad pa ni :
rang nyid dbang chen he ru ka'i skur gyur :
raM yaM khaM:
stong pa'i ngang las yid dang mthun pa'i snod rnams su khaM las gtor ma 'dod pa'i yon tan zad mi shes par gyur :
oM AHhU~M ho :
sarba big+h+nAn A kar+Sha ya dza :
sarba big+h+nAn na maHsogs nam mkha' mdzod kyi sngags rgyas bsngos la /
hU~M:
lhan skyes kun tu brtags pa'i ma rig dang :
bdag nyid gcig pa'i gzung 'dzin gdon bgegs tshogs :
ma 'khrul ye shes dpal gyi bka' byung bas :
rang bzhin spros bral don gyi dbyings su dengs :
hU~M hU~M hU~M:
lnga pa srung 'khor bsgom pa ni :
hrI:
phyi snod thams cad rdo rje'i srung ba'i gur :
nang bcud lha sngags ye shes rol pa'i sprin :
gsang ba zab gsal gnyis med chos sku'i klong :
glo bur 'khrul pa'i gdon bgegs mtshams bcad do :
badzra dz+nyA na rak+Sha b+h+rU~M:
drug pa byin chen 'beb pa ni :
hU~M hrI:
bzhengs shig sku gsum rigs 'dus bla ma'i tshogs :
chos dbyings klong las rig rtsal sgyu ma'i 'phrul :
rdo rje'i sku gsung thugs kyis byin phob la :
bde chen dbang skur mchog thun dngos grub stsol :
oM AHhU~M badzra gu ru pad+ma satwa de wa DA ki nI dz+nyA na A be sha ya a A:
hU~M hU~M hU~M:
bdun pa mchod pa byin rlabs ni :
oM AHhU~M:
snang yul bde chen pad+mas khebs pa'i zhing :
bkod pa tshad med rin chen khang bzang dbus :
'dod pa'i yon tan rnam pa thams cad pa :
phyi nang gsang ba'i mchod sprin rgya mtshor shar :
oM sarba pU dza me g+ha sa ma ye AHhU~M:
zhes brjod rol mos byin dbab bo :
sa ma ya :
gnyis pa dngos gzhi'i dang po ni :
dam tshig dkyil 'khor 'khor lo bskyed :
a :
gdod ma'i stong chen mkha' ltar rnam par dag :
snying rje sgyu ma 'ja' tshon bzhin du snang :
zung 'jug rig rtsal rgyu yi yi ge hrI:
gsal 'tsher 'od kyi thig le dmar la dwangs :
ye shes snang bas phyogs rnams kun tu khyab :
snod bcud phung khams skye mched dngos 'dzin sbyangs :
stong pa'i ngang las rdo rje'i srung 'khor dbus :
'byung ba rim brtsegs rin chen ri rab steng :
byang chub sems dpa'i nor bu'i gzhal med khang :
yangs shing rgya che bkod pa bsam mi khyab :
mtshan nyid kun rdzogs 'ja' zer thig le'i klong :
sna tshogs pad nyi dbugs bral bam ro'i steng :
bdag nyid hrIHyig yongs gyur skad cig gis :
rgyal kun yum gyur rdo rje rnal 'byor ma :
dmar smug khro 'dzum rjes su chags pa'i nyams :
zhal gcig phyag gnyis spyan gsum mche ba gtsigs :
rna ltag g.yas su rdo rje'i phag zhal ngur :
dbu skra gnag snum sil mas sku rgyab khebs :
phyag g.yas gri gug bdud bzhi dbyings su sgrol :
g.yon pas thod khrag bde stong ye shes sbyor :
gru mor zung 'jug kha T+wAM rtse gsum 'chang :
zhabs gnyis g.yas bskum srid pa'i skye sgo dgag :
g.yon brkyang zhi la mi gnas snying rjes rol :
bde mchog che ba'i yon tan rdzogs pa'i sku :
dar dang rin chen rus pa'i phyag rgyas brgyan :
thugs ka chos kyi 'khor lo'i 'od lnga'i klong :
snying nyid pad+ma 'dab brgyad rgyas pa'i dbus :
thabs shes rlung sems nyi zla'i gdan gyi steng :
shes rig rgyal po rigs 'dus bla ma mchog :
pad+ma'i myu gu bde chen sems dpa'i gtso :
dmar gsal dri med mtshan dpe'i phung por bzhengs :
zag med bde ba'i nyams 'gyur yongs su rdzogs :
snying rje'i spyan zung rjes chags zim bur gzigs :
zhi zhing 'dzum la sgeg pa'i gzi byin 'bar :
dbu skra zur phud spyi bor bcings pa'i rtser :
nyi zla'i 'od 'phro rin chen 'bar bas mtshan :
lhag ma lcang lo sil bu g.yas g.yon grol :
phyag g.yas mchog sbyin phyag rgyas gdul bya la :
dngos grub char 'beb yid bzhin nor bu bsnams :
g.yon pas 'gro kun srid zhi'i 'jigs pa las :
skyabs sbyin phyag rgyas at+pal thugs kar 'chang :
me tog snyan gyi thad sor kha bye bar :
'chi med mchog stsol bdud rtsi'i tshe bum mtshan :
snying rje'i ri dwags pags pas stod g.yogs shing :
che ba'i yon tan dar dang rin chen brgyan :
'gro 'dul zhabs zung phyed skyil rol pas 'gying :
spyi bor rigs bdag pad+ma kun tu 'chang :
dmar gsal pad+ma dril 'dzin yum dang sbyor :
dar dang rin chen rgyan ldan pad zlar bzhugs :
thugs kar ye shes sems dpa' pad+ma'i spyan :
gang 'dul skur bzhengs o rgyan tshe dpag med :
rwa ga'i mdog can zhi 'dzum chags nyams rgyas :
mnyam gzhag phyag rgyas thod pa tshe bum bsnams :
gnyis med bde sbyor pad+ma man+d+hA ra :
dmar skya mda' dar tshe bum bsnams pas 'khril :
gnyis ka dar dang rin chen ut+pal brgyan :
chu skyes nyi zla rgyas pa'i gdan gyi dbus :
rdo rje pad+ma'i skyil krung rol pas bzhugs :
gzhan yang phung po khams dang skye mched kun :
ma bskyed gdod nas ye rdzogs lha yi sku :
gzugs snang rgyal ba rtag pa rnam snang mdzad :
tshor ba rdo rje nyi ma rin chen 'byung :
'du shes pad+ma gar dbang snang mtha' yas :
'du byed rta mchog rgyal po don yod grub :
rnam shes srid zhir mi gnas he ru ka :
ye shes zung 'jug 'od gsal rdo rje sems :
'byung ba'i khams kun rdo rje btsun mo yum :
dbang yul rtog tshogs sems dpa' lcam dral dang :
thub drug mthar byed khro bo khro mo'i sprin :
sku las zhing khams rgya mtsho'i bkod pa 'phro :
rab 'byams zhing kun ba spu gcig tu rdzogs :
ye shes sgyu ma'i snang brnyan bsam mi khyab :
gsal stong zung 'jug 'ja' tshon ltar shar ba'i :
gnas gsum rdo rje'i yi ge'i 'phro 'du yis :
sku gsung thugs kyi rdo rjer rgyas btab cing :
phung po 'byung ba gnas 'gyur ye shes lngas :
rigs mchog rnam lnga'i dbang rnams yongs su rdzogs :
oM AHhU~M:
hrIHhU~M trAM hrI AHa b+hi Shiny+tsa mi :
gnyis pa ye shes spyan 'dren ni :
rol mo 'khrol zhing gdung ba'i glus :
hrI:
nub phyogs pad+mas khebs pa'i zhing khams nas :
kun tu 'chang chen thugs rje'i spyan mnga' ba :
pad+ma'i myu gu rgyal sras sems dpa'i gtso :
ma lus 'khor dang bcas te gshegs su gsol :
lho nub pad+ma 'od kyi pho brang nas :
'od dpag med mgon 'gro 'dul sprul pa'i sku :
'chi med mchog stsol o rgyan tshe dpag med :
rtsa gsum rgya mtsho'i 'khor bcas gshegs su gsol :
phyi nang gsang ba'i bgegs dang bar chad sol :
sku gsung thugs kyi rdo rje'i byin chen phob :
lus ngag yid la ye shes dbang bzhi skur :
mchog dang thun mong dngos grub bstsal du gsol :
oM AHhU~M badzra gu ru pad+ma satwa sa pa ri wA ra badzra sa ma ya dzaHdza :
gsum pa bzhugs su gsol ba ni :
hrI:
dam tshig sems dpa' snang cha lha yi skur :
ye shes sems dpa' stong nyid sgyu ma'i tshul :
dbyer med zung 'jug 'dus ma byas pa'i ngang :
dus gsum 'du 'bral med par bzhugs su gsol :
dzaHhU~M baM ho :
sa ma ya tiSh+Tha lhan :
bzhi pa gus phyag 'tshal ba ni :
na mo :
snang ba'i ngo bo sems dpa' pad+ma'i gtso :
stong pa'i bdag nyid rdo rje rnal 'byor yum :
snang stong mnyam sbyor sku gsum bla ma lhar :
rig rtsal rol pa'i brda' yis phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba ni :
hrI:
bcu drug dga' ster gzugs kyi rdo rje mas :
bde chen rang sgra sngags kyi rol mor 'khrol :
'pho med tshul khrims dri yis kun tu khyab :
haM yig ga pur bzhu ba'i ro mchog rgyun :
snyoms 'jug gsang ba'i reg byas drangs pa las :
chos kun dbu mar thim pa'i ye shes rtsal :
sman gtor rak+ta tshogs kyi 'khor lo sogs :
rdo rje'i dbang po dgyes rgur rol pa'i yul :
bde stong mchog gi longs spyod bsam mi khyab :
rtag pa rgyun gyi 'khor lor yongs shar bas :
sku gsum bla ma'i dkyil 'khor lha tshogs mchod :
mi 'bral byin rlobs mchog thun dngos grub stsol :
oM AHhU~M badzra gu ru pad+ma satwa de ba DA ki nI sa pa ri wA ra rU pa shab+da gan+d+he ra sa spar+she d+harma d+hA tu ma hA pany+tsa a mrita rak+ta ba liM ta bo d+hi tsit+ta ga Na tsakra ma hA su kha sarba pU dza ho :
'dir spro na sman gyi brgyud mchod ni /
chos sku ston mchog pad+ma kun tu 'chang //
longs spyod rdzogs sku 'gro 'dul pad+ma'i spyan //
sprul pa'i rnam rol pad+ma thod phreng la //
sman mchod 'bul lo byin rlabs dngos grub stsol //
ma hA pany+tsa a mrita khA hi /
rigs 'dus sems dpa' pad+ma'i myu gu'i zhabs //
gshegs pa gshegs ma sems dpa' lcam dral dang //
thub drug mthar byed khro bo yum bcas la //
sman mchod 'bul lo byin rlabs dngos grub stsol //
ma hA pany+tsa a mrita khA hi /
rtsa brgyud bla ma yi dam dkyil 'khor lha //
gnas yul dur khrod dpa' bo rnal 'byor ma //
bka' srung chos skyong dam can gter bdag la //
sman mchod 'bul lo byin rlabs dngos grub stsol //
ma hA pany+tsa a mrita khA hi /
lhag ma dngos grub tu blangs te /
pany+tsa a mrita ma hA su kha sid+d+hi hoH
drug pa rdo rje'i glu yis bstod :
hU~M hrI:
dbyings kyi ngo bo pad+ma kun tu 'chang :
ye shes rig rtsal 'gro 'dul thod phreng rtsal :
dbyings rig zung 'jug sems dpa' pad+ma'i gtso :
sgyu 'phrul rol pa'i dkyil 'khor lha la bstod :
bdun pa bzlas pa bya ba ni :
snying ga'i ye shes sems dpa' yi :
thugs dbus pad+ma nyi zla'i steng :
rigs 'dus thugs srog hrIHyig mthar :
rdo rje'i sngags kyi phreng bas bskor :
gsal zhing 'bar ba'i snang ba dang :
rlung sems dbyer med gcig tu 'dres :
rig rtsal rol pa'i 'od zer gyis :
rtsa gsum rgyal ba rab 'byams dang :
khyad par pad+mas khebs pa'i zhing :
bde chen mchog gi pho brang na :
rigs 'dus pad+ma'i myu gu che :
sems dpa' rgya mtsho'i tshogs bcas la :
bla na med pa'i dgyes mchod 'bul :
dam tshig nyams chag sdig ltung sbyangs :
thugs rgyud rang dbang med par bskul :
sku gsung thugs kyi ye shes byin :
lha sngags 'od zer rnam par bsdus :
mi 'gyur thugs srog hrIHla thim :
gsang gsum byin dbang dngos grub thob :
thugs yid dbyer med gcig tu 'dres :
'od gsal dgongs pa'i rtsal chen rdzogs :
slar 'phros 'gro kun sgrib gnyis sbyangs :
snod bcud pad+ma sems dpa' yi :
snang stong lha dang grags stong sngags :
ye shes chos skur ro gcig bsam :
oM AHhU~M:badzra ma hA gu ru pad+ma satwa sarba sid+d+hi hU~M:
bsnyen sgrub yan lag bzhi ldan gyi :   thugs srog sngags phreng la sems bzung ba bsnyen pa /
'od zer phar 'phros mchod pa nye bsnyen /
byin bsdu sgrub pa /
snod bcud sbyang ba sgrub pa chen po'o //
mchan /
dgongs pa gcig tu dril ba ste :
bskyed rdzogs spros pa mang mi dgos :
'di sgom rig pa rjen par bzhag :
mchog gi ye shes tshe 'dir 'char :
thun mong dngos grub shugs las 'byung :
smra ba bcad de 'bum phrag bzhi :
bzlas brjod bgyis shing gsol btab na :
dngos nyams rmi lam rtags mtshan 'byung :
phyi ma pad+mas khebs pa'i zhing :
byang sems pad+ma'i myu gu yi :
'khor gyi 'dus par skyes nas kyang :
nang gi sa lam myur bgrod de :
byang chub mchog gi go 'phang thob :
de phyir dad dang skal ldan rnams :
'di la rtag tu brtson par gyis :
sa ma ya :
thun mtshams tshogs kyi mchod pa ni :
dam tshig rdzas bshams bdud rtsis bsang :
raM yaM khaM:
gzung 'dzin chos kun mi dmigs stong nyid ngang :
dbyings kyi b+han+d+har rig pa'i tshogs gtor bcud :
phyi nang gsang ba'i longs spyod bsam mi khyab :
mchod pa'i phyag rgya chen por lhun rdzogs gyur :
oM AHhU~M:
hU~M hrI:
nang gsal sku dang ye shes dbyer med dbyings :
rig pa rang snang longs spyod chen por shar :
ma nges 'gro 'dul rab 'byams sprul sku'i zhing :
rdo rje'i gnas yul dur khrod rgya mtsho nas :
sku gsum rigs 'dus pad+ma sems dpa'i gtso :
rtsa gsum rgyal ba rgya mtsho'i 'khor dang bcas :
'dod yon tshogs kyi mchod par spyan 'dren na :
'dir gshegs dbang skur byin phob dngos grub stsol :
oM AHhU~M badzra gu ru pad+ma satwa de ba DA ki nI sarba sa ma ya dzaHdza :
oM:
phyi snod 'jig rten yangs pa'i b+han+d+ha ru :
nang bcud phung khams skye mched tshogs gtor bshams :
'dod yon rgya mtsho'i sprin phung 'phro ba'i dpyid :
snang stong dbyer med phyag rgya'i dam tshig 'dis :
rigs 'dus bla ma sprul sku'i lha tshogs mchod :
bum dbang dam tshig nyams chag mthol zhing bshags :
tha mal snang ba'i zhen pa dbyings su sgrol :
'gyur med sku yis byin rlobs dngos grub stsol :
A:
rtsa gsum 'khor lo lnga ldan b+han+d+ha ru :
rtsa ba yan lag rlung bcu'i tshogs gtor bshams :
mi 'gyur mi shigs nA da'i sgra snyan len :
grags stong dbyer med sngags kyi dam tshig 'dis :
rigs 'dus bla ma longs sku'i lha tshogs mchod :
gsang dbang dam tshig nyams chag mthol zhing bshags :
'gro 'ong las rlung rgyu ba dbyings su sgrol :
'gag med gsung gis byin rlobs dngos grub stsol :
hU~M:
ro rkyang dbu mar thim pa'i b+d+han+d+ha ru :
dkar dmar thig le'i 'bar 'dzag tshogs gtor bshams :
bcu drug dga' ba'i nyams 'gyur cir yang rdzogs :
bde stong dbyer med ye shes dam tshig 'dis :
rigs 'dus bla ma chos sku'i lha tshogs mchod :
sher dbang dam tshig nyams pa mthol zhing bshags :
zag bcas thig le'i 'pho chags dbyings su sgrol :
spros bral thugs kyis byin rlobs dngos grub stsol :
ho :
ka dag bya rtsol bral ba'i b+han+d+ha ru :
lhun grub rig rtsal mngon sum tshogs gtor bshams :
snang bzhi'i ye shes gong 'phel mchod sprin mchog :
rig stong dbyer med 'od gsal dam tshig 'dis :
bla ma ngo bo nyid sku'i lha tshogs mchod :
tshig dbang dam tshig nyams chag mthol zhing bshags :
glo bur gzung 'dzin 'khrul pa dbyings su sgrol :
ye shes chen pos byin rlobs dngos grub stsol :
hrI:
mtshan nyid yongs rdzogs rang byung b+han+d+ha ru :
thabs shes bza' bca' btung ba'i tshogs gtor bshams :
bdud rtsi'i longs spyod 'dod 'byung yid bzhin gter :
gsal stong dbyer med rdo rje'i dam tshig 'dis :
rigs 'dus rtsa gsum dkyil 'khor lha tshogs mchod :
spyi dang khyad par dam tshig nyams chag bshags :
phyi nang gsang ba'i bar chad dbyings su sgrol :
bsam pa lhun gyis grub pa'i dngos grub stsol :
oM AHhU~M badzra gu ru pad+ma satwa de ba DA ki nI sa pa ri wA ra sarba ga Na tsakra pU dza ho :
spro na skong bshags rgyas par bya :
bza' btung nang gi tshogs 'khor gyis :
snying dbus rigs 'dus bla ma mchod :
bde chen ye shes rgyas par bsam :
rdo rje'i glu dang bde ba'i gar :
'dod pa'i sgyu rtsal sna tshogs kyis :
phung khams dbang yul skye mched lha :
zag med bde bas mnyes par bya :
lhag ma bsdus la bdud rtsis bran :
oM AHhU~M ha ho hrI:
pheM pheM:
bde chen ye shes 'od gsal thig le che :
las dang 'jig rten du mar 'char ba'i 'phrul :
dpa' bo mkha' 'gro zhing skyong lhag sdud tshogs :
lhag gtor 'di bzhes 'dod rgu'i phrin las sgrubs :
oM uts+tshiSh+Ta ba liM ta khA hi :
tshom bu gcig tu 'dus pa kun :
rdo rje'i ye shes grub pa dang :
gnas skabs mthar thug 'dod pa'i don :
smon lam dag pas mtshams sbyar bya :
tshogs 'khor lan gcig bgyis pas kyang :
bskal pa 'bum gyi sdig ltung 'dag :
rdo rje'i rig 'dzin che rnams dang :
spyod yul gcig tu 'grub par 'gyur :
sa ma ya :
gsum pa rjes kyi las rim la :
dang po gdung bas thugs dam bskul :
hrI:
sku gsum rigs 'dus rtsa gsum rgya mtsho'i dngos :
pad+ma'i myu gu 'gro 'dul sems dpa'i gtso :
thog ma'i dus kyi thugs bskyed zhal bzhes bzhin :
bdag cag rjes 'jug rjes 'brangs bu slob rnams :
mgon po khyod las skyabs gzhan ma mchis pas :
thugs rje nus pa'i rtsal shugs sprug tu gsol :
rig 'dzin bla ma 'dus pa'i skur bzhengs la :
dbang skur byin rlobs bde chen ye shes skyed :
yi dam rgya mtsho'i khyab bdag he ru kas :
mchog dang thun mong dngos grub char ltar phob :
mkha' 'gro yongs kyi ming po dpa' bo ches :
phyi nang gsang ba'i lam gyi rten 'brel sgrigs :
rdo rje'i chos srung rgya mtsho las la skul :
bar chad kun sol rnam bzhi'i phrin las sgrubs :
gnas skabs nad gdon 'jigs brgyad zhi ba dang :
tshe bsod dpal 'byor nyams rtogs ye shes spor :
mthar thug gdod nas dag pa dbyings kyi gzhir :
gzhi snang lhun grub rig 'dzin bla ma dang :
sku dang ye shes dbyer med mnyam sbyar nas :
mkha' khyab 'gro kun sgrol ba'i phrin las mdzod :
gnyis pa rdo rje'i chos srung la :
gtor ma bsngo zhing tha tshig bskul :
oM AHhU~M ho :
oM shrI badzra d+harma pA la sa pa ri wA ra ba liM ta b+huny+dza ho :
ma hA a mrita rak+ta pU dza khA hi :
hU~M b+h+yo :
gzhi dbyings rtag pa'i rgyal mo e ka dzA:
gzhi snang rdo rje srin po tshogs kyi bdag :
gnyis med 'chol ba'i khro rgyal ma ning nag :
rig 'dzin srung ma rdo rje phyag bzhi pa :
thugs rje'i rnam 'phrul phyag drug mgon po dang :
dbang phyug yab yum rnam mang thos sras sogs :
ye shes las dang 'jig rten tshul bzung ba'i :
brgyud gsum dam can rgya mtsho'i tshogs rnams kun :
glog ltar myur ba'i thugs rjes 'dir gshegs la :
dam rdzas gtor ma 'dod yon rgya mtsho dang :
sman raka phud kyi mchod pa dgyes rgur bzhes :
sku gsung thugs dang phrin las rmad byung bar :
che ba'i yon tan bstod cing mnga' gsol na :
dbang drag zhi bar rol pa'i gzi byin skyed :
chos sku'i ston mchog pad+ma kun tu 'chang :
longs spyod rdzogs sku 'gro 'dul pad+ma'i spyan :
sprul pa'i rnam rol o rgyan thod phreng rtsal :
dbyer med sems dpa' pad+ma'i myu gu sogs :
brgyud gsum rig 'dzin bla ma'i spyan snga ru :
thugs dam zhal bzhes g.yar dam bcas pa bzhin :
sangs rgyas bstan srung 'gro la phan bde sgrubs :
bstan 'dzin skyes bu'i sku tshe mdzad phrin dang :
zab gter bshad sgrub bstan pa phyogs bcur spel :
dge 'dun sde rnams dbang bcu'i dpal 'byor skyed :
mi mthun bar chad phyogs kun dgra la sgyur :
dam sri 'byung po'i dpung tshogs zil gyis non :
dam nyams dgra bgegs srog rtsa dmar po chod :
rnal 'byor bdag cag 'dus par bcas pa yi :
'khor srung rkyen zlog rtag tu bu bzhin skyongs :
ji ltar bcol pa'i las rnams myur 'grub mdzod :
gsum pa mchod bstod dngos grub gsol :
oM AHhU~M:
rigs 'dus sku gsum bla ma'i lha tshogs rnams :
bsnyen sgrub dam bcas g.yar dam them lags na :
phrin las bzhi dang grub pa chen po brgyad :
sku dang ye shes mchog gi dngos grub stsol :
oM AHhU~M badzra gu ru pad+ma satwa de wa DA ki nI kA ya wA ka tsit+ta dz+nyA na karma sarba sid+d+hi pha la ho :
bzhi pa nongs bshags ni :
ho :
rigs 'dus bla ma sgrub pa'i dkyil 'khor du :
ting 'dzin ma gsal dzapa? zlas g.yel la sogs :
cho ga lhag chad 'gal 'khrul ci mchis pa :
bzod par gsol lo tshangs par bstsal du gsol :
yi ge brgya pa lan gsum bzlas :
lnga pa mtha' gnyis bsal ba ni :
a :
rig rtsal rol pa rten dang brten par bcas :
chos dbyings rang bzhin skye med klong du thim :
slar yang snang cha bla ma'i sku dang zhing :
sgra grags sngags la dran rtog thugs su shar :
oM AHhU~M:
drug pa bsngo smon rgyas gdab bya :
ho :
dge ba 'dis mtshon dus gsum tshogs gnyis rgyun :
dmigs med chos dbyings sgyu ma'i klong du bsngo :
'gro kun bla ma mchog dang mi 'bral zhing :
rigs 'dus sku gsum go 'phang myur thob shog :
bdun pa bkra shis brjod pa ni :
oM:
chos sku'i bkra shis pad+ma kun tu 'chang :
shin tu zhi ba dbyings kyi bkra shis shog :
longs sku'i bkra shis mgon po pad+ma'i spyan :
'khor 'das dbang du 'du ba'i bkra shis shog :
sprul sku'i bkra shis pad+ma drag po rtsal :
mi mthun bdud dpung tshar gcod bkra shis shog :
dbyer med bkra shis sems dpa' pad+ma'i gtso :
'gro 'dul bstan pa mtha' rgyas bkra shis shog :
gzhi yi bkra shis nges 'byung byang sems 'byongs :
lam gyi bkra shis bskyed rdzogs ting 'dzin brtan :
'bras bu'i bkra shis sku dang ye shes 'grub :
phrin las mdzad pa mthar phyin bkra shis shog :
ces brjod me tog char chen dbab :
rol mo 'khrol zhing dga' ston bya :
thun mtshams rig pa zang thal bskyang :
'gag med chos spyod bcu la brtson :
sa ma ya :
bla ma'i thugs sgrub thams cad kyi :
mthar thug snying po skor bzhi ste :
de rnams kun gyi yang snying bcud :
zab mo'i sgrub pa 'di kho na :
dad dang nges shes rtse gcig pas :
'di nyid tshul bzhin nyams blangs na :
phyi nang gsang ba'i bar chad zhi :
bsam pa thams cad lhun gyis 'grub :
bde chen ye shes rtsol med skye :
lta sgom gdengs thob rtsal chen rdzogs :
sku gsum rigs 'dus bla ma dang :
nam yang 'bral med byin gyis rlob :
de phyir zab rgya kun gyi bcud :
snying gi thig ler gces par zungs :
yal bar ma dor nyams su longs :
rang gzhan don gnyis mthar phyin shog :
sa ma ya :
rgya rgya rgya :
gu h+ya :
brda thim :
rig 'dzin gter ston grub thob yongs kyi 'khor los sgyur ba chen po pad+ma 'od gsal mdo sngags gling pas /
lcags rta mgo zla ba'i tshes bco lngar dag pa'i snang bar zhing khams chen po pad+mas khebs par gter chen mchog gyur gling pa dang dbyer med pa'i sems dpa' pad+ma'i myu gu las sgrub thabs dbang bskur zhal gyi gdams pa'i bdud rtsi dngos su gsan /
zla ba gcig tu gsang ba'i dam tshig gi rgyas btab /
rgyal zla ba'i tshes bcur tshogs kyi mchod pa dang rjes su 'brel bar gtan la phab pa'i yi ge'i 'du byed pa rig 'dzin chen po zung gis rjes su bzung ba'i skal ldan 'chi med bstan gnyis g.yung drung gling pa rtsal gyis gus pa chen pos bgyis pa'i tshe /
sa gzhi'i khyon la drod glo bur du bab pas 'khyags pa rnams chu bo'i rgyun du gyur pa'i dge mtshan kyang dbang po'i mngon sum du gyur cing /
phrin las kyi mtshams sbyor phran bu'ang rje yi bka' bzhin dkyus su bkod pas 'brel tshad rig 'dzin bla ma rnam gnyis kyi gsang ba gsum dang dbyer med du 'grub cing bstan pa 'phel rgyas yun ring du gnas pa'i rgyur gyur cig
/dge legs 'phel ///
/
