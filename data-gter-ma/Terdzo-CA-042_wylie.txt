@#//
bla ma'i rnal 'byor byin rlabs char 'beb kyi khrid yig thugs rje'i chu 'dzin skul ba'i rnga chen zhes bya ba bzhugs so //
oM swasti /
bde chen 'gyura~X ba me~Xd dngos sku bzhi'i bdag
/mkha' khyab rgyal kun thugs rje'i rang gzugs ni //
rdo~X rje~X slob dpon gar gyis rnam rol ba /
khyab bdag bla ma'i zhabs sen gtsug na mdzes //
kun khyab mkha' la thugs rje'i chu 'dzin phreng //
'khrigs tshe bskul ba'i mos gus rnga chen sgra //
bsgrags tsam nyid na bla med byin rlabs char //
skal ldan bdud rtsi'i dpyid du 'bebs 'di shis //
'dir zab lam bla ma'i rnal 'byor nyams su len pa'i man ngag gsal bar byed pa la /
sngon 'gro
/dngos gzhi /
rjes kyi rim pa dang gsum gyi dang po /
rgyal ba'i sras po zhi ba lha'i zhal snga nas /
dal 'byor 'di ni rnyed pa shin tu dka'//
skyes bu'i don grub thob par gyur pa la //
gal te 'di la phan pa ma bsgrubs na //
phyis 'di yang dag 'byor par ga la 'gyur //
zhes gsungs pa ltar rang re rnams kyis dal ba brgyad 'byor pa bcus mngon par phyug pa'i rten phun sum tshogs pa 'di lta bu rnyed pa'i skabs 'dir dal 'byor la snying po len pa'i chos gsha' ma zhig snying thag pa nas bya dgos te /
gzhan du dal 'byor gyi rten shin tu nas rnyed par dka' ba'i phyir ro //
de yang 'chi ba mi rtag pas nam 'chi cha med pa'i rgyu mtshan gyis phyi bshol dang le lor ma song bar de ring nas dam pa'i chos la brtson pa che thang du bskyed pa gal che ste /
ji skad du /
srid gsum mi rtag ston ka'i sprin dang 'dra //
'gro ba'i skye 'chi gar la blta dang mtshungs //
'gro ba'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/zhes gsungs pas so //
'chi ba'i tshe nor longs spyod gnyen 'brel la sogs pa thams cad bzhag nas rang nyid gcig pu mar gyi gseb nas spu bton pa ltar 'gro ba'i skabs der rjes su 'brang ba ni las kho na ste /
dus kyis bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brang //
zhes so //
de nas dkar nag gi rnam par smin tshul la bsams nas las 'bras la spang blang gi cha phra mo nas ma nor ba zhig bya dgos te /
de las bde sdug gi 'bras bu ma 'dres par so sor smin pas so //
ji ltar smin tshul yang /
chags sdang rmongs gsum la sogs pa mi dge ba che 'bring chung gsum la brten nas 'bras bu ngan song gsum dang /
bsod nams cha mthun gyi dge ba la brten nas bde 'gror 'phen par byed la /
de'i tshe dmyal ba tsha grang /
yi dwags bkres skom /
dud 'gro glen lkugs bkol spyod /
mi skye rga na 'chi /
lha min 'thab rtsod /
lha rnams 'chi 'pho ltung byed gyi sdug bsngal la spyod cing /
'khor ba'i rtsa ba drung nas 'byin ma nus pa de srid du rigs drug tu yang nas yang du 'khor bar byed de /
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
srid gsum rga dang nad kyi sdug bsngal 'bar //
'di na 'chi me rab 'bar mgon med de //
srid las byung la 'gro ba rtag tu rmongs //
bum par chud pa'i bung ba 'khor ba bzhin //
zhes gsungs pa'i phyir ro //
des na da lta nas rang stobs kyis 'khor ba'i sdug bsngal las thar bar mi nus pas /
de las skyob par nus pa'i dkon mchog rin po che rnam pa gsum la skyabs su 'gro dgos te /
grub chen me long gis /
'gran zla med pa'i dkon mchog la //
blo snying brang gsum rgyun du khol //
bslu med ci bsam 'grub nas mchi //
zhes so //
ji ltar skyabs su 'gro tshul ni /
dben pa'i gnas su bde ba'i stan la lus drang por bsrangs te gong du smos pa ltar blo sbyong ba sngon du 'gro bas /
mdun gyi nam mkha'i gnas su skyabs yul bla ma rig 'dzin rgyal ba rgya mtsho'i tshogs dang bcas pa thams cad sprin gyi phung po gtibs pa lta bur bzhugs pa'i drung du bdag gzhan sems can thams cad dus 'di nas bzung ste /
ji srid byang chub snying po la mchis kyi bar du mthor gtong dmar gtong skyid sdug legs nyes re sa dang ltos sa khyed las gzhan med pas ci mdzad khyed rang shes so snyam du snying thag pa nas /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung ste byang chub ma thob bar :
sgo gsum gus pas rtag tu skyabs su mchi :
zhes brgya stong la sogs pa nas lan gsum gyi mtha' rten pa yan chad kyis skyabs su 'gro
/mthar skyabs yul gyi sku las 'od zer 'phros /
sems can thams cad dag pa'i zhing du drangs /
skyabs yul rnams 'od du zhu ba rang la thim /
rang dang skyabs yul dbyer mi phyed pa'i ngang bskyangs la ci gnas su mnyam par 'jog
/de ni theg pa thams cad kyi lam gyi rmang rdo skyabs su 'gro ba'o //
de nas theg chen gyi rtsa ba byang chub mchog tu sems bskyed de /
zhi ba lhas /
byang chub sems skyes gyur na skad cig gis //
'khor ba'i btson rar bsdams pa'i nyam thag rnams //
bde gshegs rnams kyi sras zhes brjod bya zhing //
'jig rten lha mir bcas pas phyag byar 'gyur //
zhes so //
de'i tshul yang /
spyir nam mkha'i khams la tshad med de thams cad sems can gyis go mtshams med par khyab /
de dag rnams rang cag gi tshe rabs du ma'i pha mar ma gyur pa ni gcig kyang med /
de ltar pha ma byas res bzhin gyis phan pa tshad med pa btags /
gnod pa tshad med pa las bskyabs pa'i drin can sha stag yin na /
thams cad kyang 'dod pa bde ba 'dod kyang /
sgrub pa sdug bsngal sgrub pas lag len dang zhe 'dod 'dzol ba'i tshe 'di pa rnams snying re rje bas rnam par grol ba'i go 'phang la 'god dgos /
de'i ched du bdag gis myur lam zab mo bla ma'i rnal 'byor nyams su blang bar bgyi'o snyam du snying thag pa nas bsams la /
ho :
deng nas bzung ste 'khor ba ma stongs bar :
rgyal ba rnams kyi 'phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
zhes lan gsum sogs ci nus kyis sems bskyed /
mthar sems bskyed yul sems can /
skyed byed rang nyid /
bskyed bya'i sems bskyed gsum ka mi dmigs pa 'khor gsum mi rtog pa'i ngang du bzhag pa don dam byang chub mchog tu sems bskyed par bya'o //
gnyis pa dngos gzhi la /
rnal 'byor nyams su blang dgos pa'i rgyu mtshan gyis mos gus bskyed pa /
rten bskyed pa /
mchod pa 'bul ba /
gsol ba gdab pa /
dbang blang ba dang lnga /
dang po ni /
de yang 'o skol gyi ston pa thugs rje chen po dang ldan pa de nyid kyis gdul bya so so'i dbang po'i rim pa dang rjes su mtshungs par nyams su blang bya'i dam pa'i chos bsam gyis mi khyab pa zhig gsungs pa las /
de thams cad kyi lam gyi gtso bor gyur pa ni bla ma'i rnal 'byor yin te /
dgyes pa rdo rje'i rgyud las /
gzhan gyis brjod min lhan cig skyes //
gang du yang ni mi rnyed de //
bla mas dus thabs bstan pa dang //
bdag gi bsod nams las shes bya //
zhes dang /
rim lnga las /
ri dbang rtse nas thur du lhung gyur na //
ltung bar mi bya snyam yang ltung bar 'gyur //
bla ma'i drin gyis phan pa'i lam rnyed na //
grol bar mi bya snyam yang grol bar 'gyur //
zhes so //
der ma zad bla ma ni skyabs gnas dkon mchog rin po che rnam pa gsum 'dus pa'i spyi gzugs chen por yongs su grub pa yin te /
a b+hi d+ha na las /
bla ma sangs rgyas bla ma chos //
de bzhin bla ma dge 'dun te //
kun gyi byed po bla ma yin //
zhes so //
gzhan yang ston pa yang dag par rdzogs pa'i sangs rgyas nyid rang cag rnams 'dren pa'i ded dpon chen por dge ba'i bshes gnyen gyi tshul bzung ba'ang yin te /
ji skad du /
nga ni phyi ma'i dus kyi tshe //
dge ba'i bshes gnyen tshul bzung nas /
khyod la sogs pa'i don byed 'gyur //
zhes so //
bla ma mchod cing gsol ba btab na phyogs bcu'i rgyal ba sras dang bcas pa thams cad kyang bla ma de'i sku gsung thugs rdo rje dang dbyer mi phyed pa'i bdag nyid chen por bzhugs nas don mdzad pas phan yon gzhan las khyad par du 'phags pa thob ste /
'jam dpal zhal lung las /
'di na don ldan 'ga' zhig la //
nga ni de yi lus gnas te //
sgrub po gzhan las mchod pa len //
de mnyes de yis rang gi rgyud //
las kyi sgrib pa dag byed do //
zhes dang /
yon tan bdud rtsi rgya mtsho 'byung ba'i rgyud las /
nam mkha' gang ba'i sangs rgyas la //
sna tshogs rin chen spras pa yis //
stong gsum gang ba phul ba bas //
bla ma'i ba spu nyag gcig la //
mar gyi thigs pa gcig byugs pa //
bsod nams brgya phrag char mi phod //
ces so //
bla ma dang rdzogs pa'i sangs rgyas gnyis go 'phang mnyam par bzhugs pa yin te /
thal 'gyur las /
bla ma sangs rgyas mnyam pa ste //
bsten pa de las yon tan ni //
dpag bsam shing dang rin chen nor //
'dod 'jo'i ba dang 'dra ba yi //
yon tan dpag tu med pa thob //
de la dmigs te bla ma bsten //
'khor ba'i g.yul las bzlog phyir ro //
zhes so //
'on kyang rang ngos nas rdzogs pa'i sangs rgyas mchog gi sprul sku mya ngan las 'da' ba'i tshul bstan nas ring zhig lon pa'i skabs 'dir /
de bzhin gshegs pa'i 'phrin las rang rgyud la 'god par mdzad pa'i phyir rdzogs pa'i sangs rgyas las kyang lhag cing bka' drin che ba yin te /
dgongs 'dus las /
bla ma med pa'i gong rol na :
sangs rgyas bya ba'i mtshan yang med :
bskal pa stong gi sangs rgyas las :
bla ma gnyan par shes par bya :
ci phyir zhe na bskal pa yi :
sangs rgyas ma lus thams cad kun :
bla ma dag la bsten nas byung :
zhes so //
de ltar sgo du ma nas yon tan dang bka' drin rjes su dran pas mos gus shugs drag tu bskyed par bya'o //
gnyis pa rten bskyed pa ni /
rang nyid gnas pa'i sa phyogs de nyid dag pa'i zhing khams mnan na nem byed cing btegs na 'phar byed pa rgya khyon che zhing yid du 'ong bar grub pa'i rang gi spyi bo'i thad kyi nam mkha'i gnas su 'ja' 'od lnga'i gur khyim rab tu 'khrigs pa'i klong na seng+ges btegs pa'i rin po che'i khri sna tshogs pad+ma dang nyi zla brtsegs pa'i gdan gyi steng du ngo bo drin chen rtsa ba'i bla ma nyid /
rnam pa o rgyan gyi slob dpon chen po pad+ma 'byung gnas sku mdog dkar la dmar ba'i mdangs chags pa /
mtshan dpe'i gzi byin mchog tu 'bar ba'i phyag g.yas gser gyi rdo rje rtse lnga pa thugs kar 'dzin cing /
g.yon zag pa med pa'i 'chi med kyi bdud rtsis gang ba'i thod pa mnyam gzhag gi phyag rgyas lte 'og tu 'dzin pa /
gru mo g.yon na sbas pa'i yum kha T+wAM ga'i rnam pa 'chang zhing /
dbu la she'u'i snyan zhu rdo rjes mtshan pa'i rtse mor rgod ldem dar sna dpyangs pa /
sku la rdo rje'i gsang gos dkar po'i steng phod ka mthing ga
/de steng snam sbyar dmar po gser gyi ha ris can /
de steng za 'og gi ber smug rnams brtsegs mar gsol ba /
zhal 'dzum bag dang ldan pa'i spyan gyi lta stangs gdul bya la rjes su chags pa'i tshul gyis gzigs pa /
zhabs rdo rje'i skyil mo krung gis bzhugs shing ma lus pa'i sprul pa spro ba /
de'i mtha' skor du /
bla ma yi dam mchog gsum rgyal ba rgya mtsho'i dkyil 'khor gyi lha tshogs grangs med pa thams cad kyang /
gang la gang 'dul gyi sku'i bkod pa /
gsung gi sgra dbyangs /
thugs rjes su brtse ba'i rnam par rol pa chu zla'i rol gar bzhin du sna tshogs su 'char ba /
mthong thos dran reg thams cad sgrol ba'i bdag nyid chen por sprin gyi phung po gtibs pa lta bur bzhugs par mos la /
na mo gu ru /
bdag lus 'dzin med spyi bo'i nam mkha' la //
dwangs ma'i 'ja' zer 'od phung 'khrigs pa'i klong //
seng khri pad+ma thabs shes nyi zla'i steng //
skyabs gnas kun 'dus rtsa ba'i bla ma dang //
dbyer med mtsho skyes rdo rje thod phreng rtsal //
dkar dmar mdangs ldan mtshan dpe'i gzi byin 'bar //
phyag g.yas rdo rje g.yon pa zag med kyi //
bdud rtsi'i thod pa kha T+wAM gru mor brten //
she 'u'i snyan zhu rgod ldem dar sna 'phyang //
gsang phod snam sbyar zab ber brtsegs mar gsol //
spyan gyi lta stangs gdul bya'i yul la gzigs //
zhabs gnyis rdo rje'i skyil krung drang por bzhugs //
de mthar bla ma mchog gsum dkyil 'khor lha //
grangs med rab 'byams rgyal ba'i sprin phung 'khrigs //
gang 'dul mos ngor chu zla'i rol gar bzhin //
'brel tshad don ldan mchog gi ngo bor bzhugs //
zhes tshig rjes su don bsam pas gsal ma thebs kyi bar nan tan du bsgom par bya'o //
rten bskyed kyi skabs 'dir /
rang gi rtsa ba'i bla ma da lta'i sku'i cha lugs bzhin du bsgoms kyang khyad par med pas ji ltar bde bar nyams su blangs pas chog mod /
'dir ni rtsa ba'i dngos bstan ltar bkod pa yin no //
gzhan du kha cig
/bla ma da lta'i sku 'di gdos bcas sha khrag gi rang bzhin sbyang bya yin pas rdo rje 'chang sogs su nges par bskyed dgos gsungs kyang /
de ni mi rigs te /
mos gus kyi lam zab mo nyams su len pa la log lta'i dri mas gos pa'i phyir /
'o na /
bla ma'i cha lugs rdo rje 'chang dang /
o rgyan sogs su sgom pa ci zhe na /
rang gi dbang po'i mthong tshul dang sbyar nas bla ma rang gi da lta'i sku'i cha lugs ji lta ba dang /
nges don yin lugs la rgyal ba de dag dang dbyer med du bzhugs pa'i cha nas rdo rje 'chang sogs su bsgyur te sgom pa yin no //
gsum pa mchod pa 'bul ba la /
phyi mchod /
nang mchod /
gsang mchod /
de kho na nyid kyi mchod pa dang bzhi /
dang po /
rang gi thugs ka nas sprul pa'i mchod pa'i lha mo rnams kyis mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa nyer spyod dang /
gzhan yang rgyal srid sna bdun dang /
bkra shis rtags brgyad sogs dngos su 'byor pa dang yid kyis sprul pa'i mchod sprin 'dzad pa med pa phyogs bcu nam mkha'i khams gang ba thams cad kyang phul byung kun tu bzang po'i sgyu 'phrul gyi rol mor 'char bas mkha' khyab kyi rgyal ba rnams mchod par mos la /
kun bzang sgyu 'phrul drwa ba'i rnam rol las //
srid zhi'i 'dod yon 'dzad med nam mkha' mdzod //
mkha' khyab ngo mtshar mchod pa'i sprin phung gis //
rgyal kun ngo bo mchog de mchod par bgyi //
zhes brjod par bya'o //
gnyis pa nang mchod ni /
rang gi thugs ka nas rig pa'i ye shes kyi ngo bo rdo rje rnal 'byor ma bsam gyis mi khyab pa thon /
de'i phyag gi gri gug gis rang gi bem po'i smin mtshams kyi thad nas thod pa bregs pa rgya khyon tshad med du gyur pa mdun gyi rnam thar gsum mtshon pa'i rang byung gi mi mgo'i sgyed pu gsum byung ba'i steng du bkod /
slar yang phyag gi gri gug gis sha rus nang rol thams cad dum bur gtubs te thod pa'i nang du blugs pa la rnal 'byor mas oM AHhU~M ha ho hrIHzhes brjod pas zag med ye shes kyi bdud rtsi'i rgya mtsho chen por gyur pa rnal 'byor ma'i phyag gi thod skyogs kyis bcus te mchod pas dgyes shing tshim par bsams la /
rang rig rnal 'byor ma dpal mkha' la thon //
sgyu lus phung po zag med bdud rtsir spar //
dgyes dgur tshims byed mchog gi dam tshig 'dis //
rgyal kun ngo bo mchog de mchod par bgyi //
zhes so //
gsum pa gsang mchod ni /
rang gi thugs ka nas shes rab ma brgyad gnyis lon pa'i na tshod can mdzes shing yid du 'ong ba dpag tu med pa byung /
mchod yul rnams kyi sku la 'khril te snyoms par zhugs /
dga' ba bzhi'i ye shes khyad par can thugs rgyud la brtas par bsams la /
brgyad gnyis lang tsho'i dpal can yid 'ong ma //
'chi med sgeg mo'i khengs 'phrog bde ba'i ror //
rjes chags mnyam sbyor dga' bzhi'i ye shes kyis //
rgyal kun ngo bo mchog de mchod par bgyi //
zhes dang /
bzhi pa de kho na nyid kyi mchod pa ni /
gang la mchod pa 'bul bar bya ba'i yul dang mchod byed mchod pa'i kun slong gsum ka ngo bo dbyer mi phyed pa 'khor gsum mi rtog pa'i ye shes 'gyur med gdod ma'i gshis gnas lugs de bzhin nyid dang ro gcig pa yin pas /
yin par shes pa'i tshul gyis de'i ngang la mnyam par gzhag ste /
mchod bya mchod byed dag pa gdod ma'i gshis //
gnas lugs rang ngo shes pa mchod pa'i mchog
/zung 'jug bde chen 'gyur med phyag rgya ches //
rgyal kun ngo bo mchog de mchod par bgyi //
zhes so //
bzhi pa gsol ba gdab pa ni /
bla ma la mos gus kyi gdung shugs drag tu bskyed de /
skyon kun zad /
yon tan kun rdzogs /
rgyal ba sras dang bcas pa thams cad 'dus pa'i spyi gzugs chen por snying thag pa nas nges shes bskyed la /
spyir btang du bla ma sku gsum ma dang /
thun drug dang sbyar te so so'i dus tshod gsungs pa'i 'don tshul bzhin le'u gzhan drug dang /
gzhan yang gsol 'debs ci rigs dang /
khyad par gsol 'debs snying po badzra gu ru ci nus bzla zhing /
rdo rje'i tshig rkang /
dus gsum sangs rgyas thams cad kyi :
sku gsung thugs kyi gsang ba 'dzin :
yon tan 'phrin las rdzogs pa'i dpal :
khyod la gus pas gsol ba 'debs :
mnyam med gu ru rin po che :
bdag la re sa gzhan na med :
rtag tu thugs rjes brtser dgongs la :
dbang bzhi skur cig thugs rje can :
byin gyis rlobs shig thugs rje can :
dngos grub stsol cig thugs rje can :
sgrib kun sbyongs shig thugs rje can :
zhes bsam rgyud mos gus kyi rtogs pa gong 'phel du ma gyur gyi bar du gsol ba gdab cing /
ji ltar gsol ba 'debs pa'i ngag gi 'don tshul yang /
pi waM gling bu'i gdangs ltar snyan pa yis //
zhes dang /
gzhan yang /
de ltar snyan po'i rta la bskyon //
zhes gsungs pa ltar nan tan du btab pas /
'khor gyi lha tshogs thams cad 'od du ltem gyis zhu /
gu ru'i sku la thim pas de nyid skyabs gnas kun 'dus kyi ngo bor bsam mo //
lnga pa dbang blang ba ni /
de nas gu ru'i spyi mgrin snying kha'i gnas gsum du de bzhin gshegs pa thams cad kyi sku gsung thugs rdo rje'i bdag nyid oM AHhU~M dkar dmar mthing gsum gyis mtshan par mos la /
khyed kyi thugs rje chen po'i byin rlabs la brten nas dbang bzhi'i chu bos bdag gi sgrib bzhi sbyangs te sku bzhi'i go 'phang khyad par can thob nus kyi skal pa can du byin gyis brlab tu gsol snyam pas /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs te //
bum gsang shes rab ye shes de kho na'i //
ye shes mchog gis bdag rgyud gtams par mdzod //
ces gsol ba gdab /
dmigs pa'i 'phro 'du dang /
dbang so so'i rang skal gyi dri ma sbyong tshul /
lam nyams len la dbang tshul /
dbang gis gnas skabs dang mthar thug gi ye shes thob tshul sogs tshig rjes su don dran bzhin pas /
gu ru'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal pa can du byas /
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying khar thim pas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal pa can du byas /
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas so //
zhes pas dbang bzhi blang /
de yang spyir dbang la /
smin byed rgyu'i dbang /
grol byed lam gyi dbang /
mthar phyin 'bras bu'i dbang dang gsum /
dang po ni /
sngon chad dkyil 'khor du ma zhugs pa zhig dang por zhugs te dbang gi chu bos smin par byed pa'o //
gnyis pa grol byed lam gyi dbang ni /
de ltar smin pa phan chad nas sa bcu rgyun mtha' la thug gi bar du bdag 'jug gam rdo rje slob dpon la bsten nas rgyas bsdus ci rigs pa blang ba ste /
skabs 'dir ting nge 'dzin gyis dbang len pa'i snying po'ang 'di nyid do //
gsum pa mthar phyin 'bras bu'i dbang ni /
rgyun mtha'i gnas skabs su ston pa rdzogs pa'i sangs rgyas kyis gsang ba zab mo'i dbang gsum bskur bas snyoms 'jug gi dri ma bag chags kyi rang bzhin phra zhing phra ba rnams sbyangs te ston 'khor dgongs pa dbyer med du byed pa'o //
gsum pa rjes kyi rim pa ni /
slar yang mos gus drag po'i shugs bskyed de /
skyabs gnas kun gyi ngo bo //
mkhyen brtse nus pa'i bdag nyid //
drin chen mtsho skyes rdo rje //
snying nas gsol ba 'debs so //
rtag tu g.yel med thugs rjes //
bdag rgyud byin gyis rlobs shig
/ces lan gsum mam bdun la sogs pa ci nus kyis gsol ba btab pa'i rkyen gyis bla ma dgyes pa chen pos 'od kyi gong bu zhig tu zhu nas rang gi spyi bo nas snying kha'i gnas su sib kyis thim pas bla ma dang rang gnyis su 'dzin pa'i rtog pa bral te spros bral bde ba chen po'i ye shes mchog tu mi 'gyur ba'i ngang la ci gnas su mnyam par 'jog pa'am /
yang na gsol ba btab pa'i rkyen gyis bla ma'i sku je chung je chung du song /
bla ma gzi 'od kyi phung por 'bar zhing mtshan dpe'i lang tsho mchog tu rgyas pa'i bdag nyid can de nyid tshangs bug nas byon snying pad+ma 'dab brgyad kha 'bus kyi rnam par gyur pa'i dbus su bzhugs par mos la de la shes pa gtad de mnyam par gzhag
/mthar de yang 'od du zhu ste rang gi sgo gsum dang 'dres pas bla ma'i thugs dang rang sems dbyer med kyi dgongs pa so so rang rig gi ngo bor ji tsam gnas pa de srid du bskyang /
thun bsdu ba na /
bdag gis 'di ltar bsgrubs pa'i dge ba'i rtsa bas bdag gzhan sems can thams cad mos gus bla ma'i lam gyi rnal 'byor la brten nas myur du rnam pa thams cad mkhyen pa sangs rgyas kyi go 'phang thob par gyur cig snyam du /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba //
dam pa gnyis ni thob par shog
/ces dang /
dge ba 'di yis myur du bdag
/dpal ldan bla ma 'grub gyur nas //
'gro ba gcig kyang ma lus pa //
de yi sa la 'god par shog
/ces sogs smon lam ci rigs pas dge ba byang chub tu bsngo zhing shis pa brjod pas mtha' brgyan par bya'o //
gang zhig dran pa tsam gyis srid dang zhi'i //
legs byas phan bde sbyin pa'i ded dpon ni //
rgyal ba'i zhal skyin rdo rje slob dpon nyid //
yin phyir man ngag lam 'di gsal bar byas //
'dis mtshon dge ba'i rtsa ba gang thob 'bras //
kun kyang rnam grol mchog gi rgyal thabs la //
spyod las srid pa'i mun pa drungs phyungs te //
yang dag ye shes snang ba rgyas gyur cig
/zab lam bla ma'i rnal 'byor gyi rim pa byin rlabs char 'bebs dang 'brel bar mos gus bla ma'i lam la rnal 'byor du bya ba'i yi ge thugs rje'i chu 'dzin skul ba'i rnga chen zhes bya ba 'di yang rnam dpyod blo gros kyi mthu can spel rkyang nas sde pa rab brtan gyis rgyang ring mo nas bka' mchid phul du byung ba'i skyes chen po'i gsung gis bskul ba las /
gnyos kyi dge slong pad+ma 'gyur med rgya mtsho mi pham rnam rgyal rdo rjes rang lo nyer drug pa lcags yos rgyal zla'i dmar phyogs kyi rdzogs pa dang po'i tshes la shar mar spel ba sid+d+hi rastu ///
/
