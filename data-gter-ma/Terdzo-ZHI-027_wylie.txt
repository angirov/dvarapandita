@#//
sha za mkha' 'gro mched gsum gyi srog gtad thun mong ma yin pa DA ki'i thugs bcud bzhugs so //
shrI he ru ka gu h+ya pa ti na ma /
'dir yid bzhin nor bu dbang gi lha mo mched gsum gyi rjes gnang dang bka' gtad zab mo byed pa la /
sbyor ba dngos gzhi rjes gsum las /
dang po ni yid dang mthun pa'i gnas su stegs bu bzang gos kyis bklubs par /
maN+Dal pad+ma 'dab brgyad kyi dbus su lha yi kha dog dang mthun pa'i tshom bu bkod par gtor ma dkar gsum gyis brgyan par tsaka li dar gdugs dang ldan pa bsham /
sngags bla rdo /
srog 'khor spyi bye brag
/phyag mtshan /
kha zas sna tshogs kyis phyur bur bkang ba'i gzhong pa /
dar zab sna tshogs /
rin po che'i bum pa bdud rtsis bkang ba /
mchod gtor bzang po rgyan ldan /
nyer spyod /
dbang rdzas /
gser skyems /
DA dril 'thor nas sogs 'du bgyis /
rang lha'i rnal 'byor la gnas pa'i bzlas pa dang /
sgrub thabs dngos grub gter 'byung ngam rgyas bsdus gang rung /
sngags gsum spyi bye brag brgya stong ngam gang 'grub /
gtor 'bul bcas grub zin nas /
snying 'dra'i slob ma dam ldan gzhan don sems pa la dbang bskur tshe skabs 'dir bskang gsol brgya rtsa brgyad kyi grangs 'gro nges byed /
de ltar ma yin na tshar lnga bdun gsum sogs rigs pas dpag
/las bum bsgrub /
de nas gnyis pa dngos gzhi dbang bskur ba dngos la /
dam ldan slob ma gsum las mi mang ba gral du 'khod /
khrus dang me tog bkye /
sngon 'gro bgegs bskrad srung 'khor sogs grub nas /
maN+Dal phul la /
'o na da lam khyed rnams la yid bzhin nor bu dbang gi lha mo mched gsum gyi rjes su gnang ba zab mo byed pa la /
thog mar lo rgyus cung zad ma bshad na dbang gi sa bcad mi tshang zhing /
slob ma nges shes dang spro ba mi skye /
go don mi 'phrod pas cung zad zhu na /
rang cag gi ston pa thabs mkhas la thugs rje dang ldan pa mnyam med shAkya'i rgyal po de nyid rdo rje gdan byang chub shing drung du 'khor rnam pa bzhi la chos kyi 'khor lo rgya chen bskor ba'i tshe /
khyim gyi bdag po longs spyod 'byor pas phyug cing dad pa'i dpal gyis mngon par mdzes pa zhig gis gdugs tshod la spyan drangs nas rin po che'i khri bshams pa la bzhugs te /
de'i tshe bcom ldan 'das kyi phyag gi lhung bzed kyi dbus su me tog many+dzu shI ka'i sdong po yal 'dab rgyas pa'i ze'u 'brur /
lha mo sngon mo brgyad gnyis lon pa'i na tshod can gsum byung ste /
dam pa'i chos sgrub pa rnams kyi dbul phongs sel bar khas blangs shing dam bcas /
bcom ldan 'das kyis kyang phyi rabs rnal 'byor sgrub pa po'i 'tsho ba spel ba'i lhar byin gyis brlabs nas /
rnam par mi rtog pa'i gzungs dang rtog pa sogs gsungs so //
de ltar ngo bo ye shes pa la rnam pa 'jig rten pa'i tshul dang mthun par bstan pa srung zhing phrin las sgrub par smon lam gyi dbang gis skye ba ji ltar bzhes zhe na /
rgya gar yul gyi lho nub rab 'jigs dur khrod chen por sha za las kyi mkha' 'gro mched gsum mi bsrun stobs dang ldan pa'i gzugs su 'khrungs nas ma mo mkha' 'gro 'bum phrag du ma'i 'khor dang bcas te dur khrod chen po'i shing gcig gi drung du dngos su bzhugs so //
bzhugs nas kyang chos mdzad sgrub pa po rnams la dngos grub char ltar 'beb pa dang /
bstan pa rin po che srung ba'i las la brtson zhing /
dam tshig dang ldan pa'i lus dang grib ma bzhin mi 'bral bar phrin las mtha' dag thogs pa med par sgrub pa la lha gzhan las myur zhing khyad par 'phags pa'o //
de lta bu'i dbang gi lha mo mched gsum po 'di ni phyi dur khrod kyi sha za las kyi mkha' 'gro ma mched gsum mam /
lha mo kun 'khyil ma zhes grags shing /
nang ltar na rdo rje mkha' 'gro /
rin chen mkha' 'gro /
pad+ma mkha' 'gro /
gsang ba ltar na rgyal ba skyed pa'i yum rdo rje rnal 'byor ma dang tha mi dad cing /
don dam par kun tu bzang mo dang dbyer mi phyed pa chos dbyings bde ba chen po'i klong nam mkha' ltar 'khor 'das kun la khyab cing 'pho 'gyur med pa'o //
'di'i rgyud bcom ldan 'das kyis gsungs pa'i rnam par mi rtog pa'i gzungs dang rtog pa rgyas par brjod pa dang /
sha za ma rig pa 'dzin pa rtog pa'i rgyud dang /
slob dpon klu sgrub kyis mdzad pa'i rgya gzhung dang 'grel pa /
'byung po 'dul byed la brten pa'i sgrub thabs kyang mdzad pa yod de /
slob dpon pad+ma 'byung gnas la brgyud cing sgrub thabs las tshogs sogs gter du sbas pa /
sna tshogs rang grol dang la lI ta badzra gyis gter nas bton pa nye brgyud dang /
yang gsang bdag phyag na rdo rje /
jo bo rje /
a mes chen po /
sne zur pa /
rgya lcags ri gang dkar ba /
dwags po lha rje /
dus gsum mkhyen pa /
'gro mgon ras chen nas brgyud pa dang /
dzaM dkar gyi las tshogs su gsungs pa sogs man ngag las tshogs mang zhig 'byung zhing /
gsar ma ring brgyud ni /
bcom ldan 'das kyis 'phags pa 'jam dpal la gnang /
des slob dpon klu sgrub la /
des thugs sras paN+Di ta ma grub /
de nas bud+d+ha dz+nyA na /
kha che rat+na badzra /
kha che rat+na kirti /
bla ma rdo rje gdan pa /
nye brgyud ni /
bcom ldan 'das /
Ar+ya many+dzu shrI/
dze tA ri pa dgra las rnam rgyal /
bla ma rdo rje gdan pa /
de nas gnyis ka 'dra bar ba ri lo tsA ba la gnang /
ba ri pa tshur bod du byon dus rdo rje gdan pa chen pos rgyang ring du skyel ma mdzad nas /
bu khyod bod du 'gro ba la /
kha ba can zhes bya ba shin tu bkres shing 'byor pa chung ba /
snying rus dang dad pa chung zhing sgrub pa'i rtags dang yon tan thon pa dkon pas /
sgrub mi dgos shing tshegs chung la don che ba /
bza' btung longs spyod kyis nyon mi mongs pa'i gdams pa khyad par can yod pas sbyin gyis 'di khyod kyi lam rgyags gyis la /
kha ba can du chos sgrub pa po ri khrod 'grim pa /
dka' thub kyis dub pa /
'byor pa chung ba rnams la rgyags phyir spel cig
/'di ni sha za mo dbang gi lha dngos grub gter gyi bdag mo yin pas longs spyod 'byor pa spel ba la phrin las glog ltar myur ba yin no /
khyad par zas za khar changs bu gsum re ma chag par phul na rnal 'byor pa 'tsho bas phongs mi srid gsungs nas gnang ngo //
lo tsA ba nas sa chen kun dga' snying po /
bsod nams rtse mo /
rje btsun grags pa rgyal mtshan /
sa paN+Di ta /
d+harma rA dza sogs las brgyud de /
sa skya'i gser chos kyi gral shin tu bka' rgya che zhing lcags ri'i phyir mi 'da' ba'i zab khyad yin skad /
de ltar gsar rnying bka' gter du ma las brgyud pa'i gdams pa ci rigs pa nod pas byin rlabs gcig tu 'dus pa yin la /
dbang dngos 'di ni /
bla ma'i thugs sgrub yang snying 'dus pa'i sgrub chen gyi skabs rten 'brel legs tshogs bzang po zhig byung ba dang mnyam /
dbang gi lha mo chen mos nyams kyi snang bar bka' babs brgyud pa nye ba'i gnad don khyad par can byung bas yig cha gsar du bkod pa yin zhing /
lha gzhan gyi dbang dang srog gtad kyis rgyas 'geb 'ol bzo kha sgyur sogs la ming mang po gtags pa'i gdams pa zab khyad man ngag snyan brgyud zer ba de 'dra ni kho bos ma byas la /
sngon nas smon lam 'brel ba'i dbang gis dngos nyams rmi lam gyi skabs su legs nyes bzang ngan brda' dang gzugs kyi sgo nas lung ston pa dang /
sngags cung zad bzlas pas dngos rtags myur du myong bas grub cing /
ha cang sgrub pa las sbyor dus rtags bsnyen tshad rdzogs pa ni ma byas shing /
chos mthun 'byor pa spel ba dang 'tsho ba'i cha rkyen du skabs 'gar gtor chog dang sngags brgya rtsa re bgrang pa'o //
'di ni ngo bo ye shes pa byang chub sems ma'i tshul te /
sgrub cing mchod pa dang gsol ba btab pas sa dang lam gyi yon tan nyams rtogs thams cad rtsol med du skye zhing mchog gi dngos grub thob par gdon mi za'o //
rnam pa 'jig rten pa'i tshul rno myur che zhing /
longs spyod 'byor pa ches cher 'phel ba dang /
ji ltar 'dod pa thams cad 'bad med lhun grub tu 'byung ste /
gzhung las /
sna tshogs mdzad pa yid bzhin nor 'dra zhing //
dpag bsam shing ltar dgos 'dod re ba skong //
mi zad gter gyi bum bzang mdzod 'dzin pa //
dgos 'dod mchog sbyin ma la phyag 'tshal bstod //
ces gsungs so //
de lta bu'i dbang bskur srog gtad thun mong ma yin pa zhu ba'i phyir du maN+Dal phul /
de nas gsol ba 'debs pa 'di yi rjes zlos mdzod /
rdo rje 'dzin pa he ru ka
/thugs rje chen po 'gro ba'i mgon //
bdag la gsan cing dgongs su gsol //
rnal 'byor dbang phyug sgrub pa la //
mthun rkyen 'byor pa spel ba'i phyir //
nor bdag lha mo mched gsum gyi //
dbang bskur rjes su gnang ba dang //
bka' gtad bdag la bstsal du gsol //
lan gsum gsol ba btab /
slob dpon gyis /
e ma skal ldan rigs kyi bu /
khyod la dbang bskur sbyin pa na //
slob dpon mi bkur rang che 'byin //
mkha' 'gro'i dam tshig mi bsrung zhing //
bstan pa'i spyi sems chung ba dang //
rang don kho nar sems pa na //
'di nyid spel ba'i gnas med pas //
de phyir khyod kyis drang por smros //
zhes gsungs pa'i lan du /
bdag ni dam ldan sgrub pa po //
bstan pa rin chen snying la 'chang //
bla ma'i bka' bstsal tshul bzhin sgrub //
dam tshig srung zhing sgrub la brtson //
de phyir rjes su gnang ba zhu //
brtse ba chen pos gzung du gsol //
zhu /
de ltar yin na dbang bskur sbyin //
dngos grub chen po khyod kyis thob //
dga' zhing spro ba skyed mdzod cig
/dam tshig gnyan po srung bar gyis //
zhes gnang ba byin nas skyabs su 'gro ba dang byang chub mchog tu sems bskyed pa sogs bdun rnam dag 'di'i rjes zlos mdzod /
dkon mchog gsum la bdag skyabs mchi //
sogs /
las bum chus slob ma bsang /
oM badzra a mr-ita kuN+Da lI sogs /
oM swA b+hA bas sbyang /
stong pa nyid du gyur /
stong pa'i ngang las rdo rje'i ra gur me 'bar ba dang bcas pa'i srung ba'i 'khor lo yangs shing rgya che ba'i dbus su pad+ma nyi ma'i gdan la khyed rang rnams kyi rnam par shes pa yi ge hU~M mthing nag gcig tu gyur /
de las 'od zer 'phros /
'phags pa mchod /
sems can gyi sdig sgrib sbyangs /
dgra bgegs gdug pa can thams cad tshar bcad /
tshur 'dus yongs su gyur pa las /
khyed rang rnams dpal gsang ba'i bdag po dregs pa kun 'dul sku mdog mthing nag zhal gcig spyan gsum khro zhing gtum pa /
zhal gdangs ljags 'dril rno dbal dang ldan pa'i mche ba bzhi gtsigs pa /
phyag bzhi dang po gnyis 'byung po 'dul byed kyi phyag rgya dang /
'og ma gnyis rdo rje sdigs mdzub /
zhabs gnyis 'dor thabs su bgrad cing dur khrod kyi chas rdzogs pa ye shes me phung 'bar ba'i dbus su bzhugs pa gsal 'debs par zhu /
de lta bur gsal ba'i spyi bor oM/
mgrin par AH
thugs kar hU~M/
de las 'od zer 'phros pas ye shes pa kha ba bu yug 'tshubs pa lta bur spyan drangs sib sib thim par sgoms shig
/hU~M badzra phaT/
badzra A be sha ya a A/
ma phebs bar bskyar /
phebs nas brtan par mos la /
tiSh+Tha badzra zhes brjod /
rdo rje mgo bor bzhag
/rten 'brel snying pos me tog 'thor /
de ltar khyed rang lhar gsal ba'i mdun du nor bdag lha mo mched gsum 'di ltar gsal 'debs par zhu /
gtor ma bran nas /
mngon rtogs bzlas pa'i bar dang /
gtor ma 'bul zhing phrin las bcol /
rgyas par spro na gsol kha gser skyems bsang mchod rnams gzhung ltar phul te /
khyod rang gi mdun du bzhugs pa'i lha mo gsum gyis ci ltar bsgo ba'i phrin las thams cad thogs med du sgrub pa'i mos pa mdzod /
dbyings nyid ye shes chen po'i ngang nyid las //
thugs rjes gang 'dul skur ston mkha' 'gro'i tshul //
srid gsum dbang du sgyur ba'i 'phrul mo che //
nor gyi bdag mo'i sku yi bkra shis shog
/des lha bsgom pa sku yi rjes su gnang ba thob pa yin no //
slob dpon gyi thugs ka'i hU~M las 'od zer 'phros /
mdun bskyed lha mo gsum gyi thugs kar rang rang sa bon sngags kyi phreng bas bskor pa la phog
/sngags phreng drag tu 'khor thugs rgyud bskul bas dam tshig rjes su dran te sngags phreng zhal nas thon /
slob ma lhar gsal ba'i zhal du zhugs /
srog gi snying po mdangs gsol du phul nas gsung gi dngos grub thob par sgoms la sngags 'di'i rjes zlos mdzod /
sngags lan bdun /
lha mo 'di la sogs /
su pra tiSh+Tha badzra ye swA hA/
dbyings nyid ye shes chen po'i ngang nyid las //
thugs rjes gang 'dul skur ston mkha' 'gro'i tshul //
srid gsum dbang du sgyur ba'i 'phrul mo che //
nor gyi bdag mo'i gsung gi bkra shis shog
/des sngags bzla ba gsung gi rjes su gnang ba thob pa yin no //
bdag nyid lha yi sa bon las 'od zer sngon po 'phros /
mdun bskyed lha mo gsum gyi thugs kar phog
/srog snying sa bon tsan gyis blangs te slob ma lhar gsal ba'i zhal du zhugs /
thugs srog hU~M gi zhabs kyu la thim /
ci bsgo ba'i las thams cad thogs med du sgrub /
dbang rtags su bla rdo srog gi 'khor lo gtad par mos la /
hrIH
dbang gi lha mo kun 'khyil mched gsum gyi //
bla rdo dam tshig srog gi 'khor lo ni //
lha mo lus dang grib bzhin 'grogs pa'i rten //
deng 'dir skal ldan slob ma khyod la gtad //
snying nye las sgrub srog la dbang thob nas //
byang chub bar du lus dang grib bzhin 'grogs //
'dod pa'i dngos grub ma lus stsol ba dang //
mkha' 'gro'i thugs kyi dbang bskur yongs rdzogs shog
/oM i ling ki pi ling ki ki ling ki swA hA/
oM a na le kun d+ha le gr-ih+Na pi Na Da pi shA tsi na ye swA hA/
oM na ma shu tra mu tri ma hA pi shA tsi na ye swA hA/
zhes sngags gsum dang /
sa ma ya tsit+ta a b+hi Shiny+tsa hU~M/
dbyings nyid ye shes chen po'i ngang nyid las //
thugs rjes gang 'dul sku ston mkha' 'gro'i tshul //
srid gsum dbang du sgyur ba'i 'phrul mo che //
nor gyi bdag mo'i thugs kyi bkra shis shog
/des thugs kyi dbang bskur zab mo thob pa yin no //
thugs ka'i 'od zer gyis lha mo zas ster ma bskul bas sngon gyi dam tshig dran te gral las byon nas dgyes pa'i rnam 'gyur du ma dang bcas te /
bskor ba g.yas skor du ling ling byas nas /
bdag ni pad+ma mkha' 'gro zas ster ma zhes bgyi ba lags /
ro bcud phun tshogs zas kyi dngos grub 'bul lo //
zhes gsung lhang lhang byon nas phyag mtshan yid bzhin nor bu dbang gi rgyal po dang /
bdud rtsi'i bcud kyis bltams pa'i bum bzang kha zas sna tshogs pas gang ba'i gzhong pa phul ba'i mos pa mdzod cig
/ha /
bdag ni pad+ma mkha' 'gro zas ster ma //
ro bcud phun tshogs zas kyi dngos grub 'bul //
sbyin dang bsod nams longs spyod tshogs kyi rdzas //
'bad med lhun grub bkra shis phun tshogs shog
/oM i ling ki pi ling ki ki ling ki swA hA/
nA nA kha d+he sarba sid+d+hi pha la b+h+rU~M mang+ga laM lak+ShIM puSh+TiM ku ru oM/
thugs ka'i 'od zer gyis lha mo gos ster ma bskul bas sngon gyi dam tshig dran te gral las byon nas dgyes pa'i rnam 'gyur du ma dang bcas te /
bskor ba g.yas skor du ling ling byas nas /
bdag ni rin chen mkha' 'gro gos ster ma zhes bgyi ba lags /
lhab lhub gos kyi dngos grub 'bul lo //
zhes gsung lhang lhang byon nas phyag mtshan yid bzhin nor bu dbang gi rgyal po dang /
lha'i dar zab pany+tsa li ka'i na bza' sna tshogs phul ba'i mos pa mdzod cig
/ri /
bdag ni rin chen mkha' 'gro gos ster ma //
lhab lhub rgyan mdzes gos kyi dngos grub 'bul //
yid 'ong lha yi gos bzang rab thob nas //
bkra shis bde skyid dpal la spyod par shog
/oM a na le kun d+ha le gr-ih+Na pi Na Da pi shA tsi na ye swA hA/
b+hi shwa wasatra sid+d+hi pha la b+h+rU~M mang+ga laM lak+ShIM puSh+TiM ku ru oM/
thugs ka'i 'od zer gyis lha mo nor ster ma bskul bas sngon gyi dam tshig dran te gral las byon nas dgyes pa'i rnam 'gyur du ma dang bcas te /
bskor ba g.yas skor du ling ling byas nas /
bdag ni rdo rje mkha' 'gro nor ster ma zhes bgyi ba lags /
'dzad med nor gyi dngos grub 'bul lo zhes gsung lhang lhang byon nas phyag mtshan yid bzhin nor bu dbang gi rgyal po dang /
nor rdzas sna tshogs ri ltar spungs sprin ltar gtibs nas phul ba'i mos pa mdzod cig
/ni /
bdag ni rdo rje mkha' 'gro nor ster ma //
sna tshogs 'dzad med nor gyi dngos grub 'bul //
'dod dgu phongs med longs spyod dpal la spyod //
sbyin pa'i phar phyin yongs su rdzogs par shog
/oM na ma shu tra mu tri ma hA pi shA tsi na ye swA hA/
rat+na bA su bi shwa sarba sid+d+hi pha la b+h+rU~M mang+ga laM lak+ShIM puSh+TiM ku ru oM/
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces bkra shis brjod /
me tog 'thor /
slob dpon gyi thugs ka'i 'od zer lha mo mched gsum la phog pa tsam gyis lha mo'i phrin las kyi rang gzugs nor bdag byi ba pho mo kha nas gang 'dod pa'i nor rdzas lhug lhug skyug pa /
ba spu'i gseb nas rin po che'i char 'beb pa byon nas khyed rang rnams kyi lag tu gtad par sgoms shig
/hrIH
srid gsum dbang sgyur sha za mkha' 'gro ma //
phrin las lhun gyis grub pa'i rang gzugs kyi //
dngos grub gter mdzod nor skyugs pho mo 'di //
deng 'dir skal ldan bu yi lag tu gtad //
'di nas gzung ste tshe rabs thams cad du //
'phags pa mchod nas nyam thag skyong ba yi //
'byor pas phongs med sbyin pa'i phar phyin rdzogs //
mi zad nam mkha'i mdzod la longs spyod shog
/tad+ya thA/
oM tsa me u me ni du kha then swA hA/
sarba sid+d+hi pha la b+h+rU~M/
mang+ga laM swasti puSh+TiM ku ru oM/
rgyal ba kun gyi thugs rje'i rnam 'phrul gyi //
many+dzu shI ka'i me tog las 'khrungs pa //
srid gsum dbang sgyur phrin las dbang mo che'i //
bkra shis des kyang deng 'dir bde legs shog
/me tog 'thor /
de nas slob ma dam tshig can la bka' gtad ni /
gtor mar spos kyi reng bu dri bzang 'thul ba 'dzug
/bdud rtsi 'thor zhing las kyi rdo rjes btegs la /
ho dgongs su gsol lo //
chos dbyings skye ba med pa'i ngang las /
sprul pa'i mkha' 'gro gang 'dul thabs kyi sku gcig la mtshan du ma dang ldan pa /
nor bdag dbang gi lha mo kun 'khyil ma mched gsum /
dbyug gu ma spun gsum /
sha za mkha' 'gro mched gsum 'khor dang bcas pas /
sngon yang dag par rdzogs pa'i sangs rgyas shAkya thub pa /
'jam dpal gzhon nur gyur pa /
gsang ba'i bdag po phyag na rdo rje /
dpal mgon 'phags pa klu sgrub /
slob dpon pad+ma 'byung gnas sogs gsang sngags gsar rnying brgyud pa'i bla ma dam pa rnams kyi bka' dang dam tshig las ma 'da' bar rdo rje'i slob ma 'di'i sbyin pa'i zas gsol /
bcol ba'i las gyis /
gdams pa'i ngag nyon /
lus dang grib ma bzhin mi 'bral bar 'grogs la nyams dang rtogs pa'i ye shes gong du 'phel ba dang /
lha klu mi yi rgyal po 'gro ba mtha' dag dbang du sdud pa dang yid bsgyur rjes su chags te zil gyis non par mdzad du gsol /
khyad par 'dzam gling spyi dang dmigs yul gyi rgyal blon btsun mo bla ma dge bshes mi dpon dbang che rtsal drag 'khor mang yon tan can stobs dang snyan grags gdul bya phrin las can /
'khor 'bangs mnga' ris longs spyod dang bcas pa da lta nyid du dbang du 'gyur ba'i phrin las mdzad du gsol /
rdo rje'i slob ma 'di yi tshe dang bsod nams dpal dang 'byor pa snyan grags mnga' thang rigs rgyud bkra shis bde skyid thams cad yar ngo'i zla ba ltar 'phel zhing rgyas pa dang /
mdor na 'jig rten dang 'jig rten las 'das pa'i dngos grub yid la bsam pa'i 'dod rgu 'bad med lhun gyis 'grub pa dang sbyin pa'i phar phyin rdzogs pa'i phrin las mdzad du gsol /
oM i ling ki pi ling ki ki ling ki swA hA/
oM a na le kun d+ha le gr-ih+Na pi Na Da pi shA tsi na ye swA hA/
oM na ma shu tra mu tri ma hA pi shA tsi na ye swA hA/
zhes sngags gsum sbrel mthar /
sarba sid+d+hi pha la b+h+rU~M/
tad+ya thA/
bA su nA nA kha d+he sarba sid+d+hi pha la ho /
gtor ma lag tu gtad lha mos khas blangs par bsam /
gtor rdzas nas cung zad byin /
sngags gsum brjod mthar /
badzra sa ma ya hU~M/
dam tshig bsre /
tshe dang bsod nams dpal 'byor snyan grags stobs //
nor dang longs spyod 'dod dgu'i phongs med pa //
gong nas gong du 'dzad med gter la spyod //
sbyin pa'i phar phyin rdzogs pa'i bkra shis shog
/de ltar dbyug gu lha mo mched gsum gyi rjes gnang bka' gtad zab mo legs par grub pa yin pas 'di zhus pa'i bla ma spyi bor bkur ba dang /
lha mo spyi bye brag gi dam tshig dang /
byi ba la mi sdang /
dus kyi gtor ma mi gcag
/longs spyod 'byor tshogs byung ba dkon mchog la mchod pa dang /
sprang long la sbyin pa gtang /
cha gcig rang gi sgrub pa'i cha rkyen du bya bsam pa gyis la 'di yi rjes zlos mdzod /
gtso bos ji ltar sogs /
de ltar bka' gtad zab mo thob pa'i gtang rag tu maN+Dal phul /
de ltar lha mo gsum gyi srog gtad man ngag karma bstan 'dzin phrin las kyis bris pa dge //
/
chags med bzhi pa'i gsung 'di rje nyid nas /
bla ma bstan 'dzin rgya mtsho /
rtogs ldan dkon mchog rgyal mtshan /
kun mkhyen rdo rje gzi brjid /
des so //
