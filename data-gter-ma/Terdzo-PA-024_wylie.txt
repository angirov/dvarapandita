ye shes rab 'bar gyi brgyud pa'i gsol 'debs ni /
hrIH
'og min bde chen dbang gi pho brang nas //
'dus pa kun gyi gtsug rgyan snang mtha' yas //
chos sku'i 'khor tshogs bcas la gsol ba 'debs //
ka dag chos sku'i dgongs pa'i dngos grub stsol //
rang bzhin ma 'dres gsal snang longs spyod rdzogs //
tshe dang ye shes dpag med gar gyi dbang //
sems dpa' tshe bdag bcas la gsol ba 'debs //
lhun grub 'chi med longs sku'i dngos grub stsol //
gang 'dul mdzad pa nam mkhas gar khyab kyi //
phrin las sna tshogs sprul bsgyur pad+ma 'byung //
zhi khro'i gar bsgyur gtso la gsol ba 'debs //
zhi rgyas dbang drag mthu stobs dngos grub stsol //
sku gsum ston pa gsang chen ye shes bcud //
bka' yi bsdu ba mdzad pa'i DA ki ma //
bde chen rgya mtsho'i zhabs la gsol ba 'debs //
bde stong zung 'jug bcud kyi dngos grub stsol //
rje 'bangs dbus na gzigs pa'i lo tsA ba //
ya mtshan chos rnams bka' babs rjes gnang ba'i //
dkon mchog 'byung gnas zhabs la gsol ba 'debs //
zab rgya'i bcud rnams ma lus dngos grub stsol //
o rgyan chen pos smon lam gtad rgya'i mthus //
grangs med zab chos spyod pa'i chos rgyal che //
gter bdag sprul pa'i sku la gsol ba 'debs //
yongs rdzogs gsang sngags bcud 'dus dngos grub stsol //
smon lam dbang gis gsang sngags dkyil 'khor du //
'jug pa gcig pa'i 'dzin spel gang 'dul gyi //
bka' babs chos bdag rnams la gsol ba 'debs //
mkha' mnyam 'gro ba 'dren pa'i dngos grub stsol //
gsang sngags rgyud lung man ngag snying po yi //
rim gnyis dkyil 'khor klong du rjes 'dzin pa'i //
drin chen bla ma'i zhabs la gsol ba 'debs //
yongs rdzogs bla ma'i sa mchog dngos grub stsol //
snang srid dag pa lha yi dkyil 'khor du //
bla med ye shes 'dus pa'i he ru ka
/che mchog drag po rtsal la gsol ba 'debs //
phun tshogs grub pa brgyad kyi dngos grub stsol //
pad+mas legs nyes mtshan mar bka' bsgos pa //
tshul bzhin sgrub la lus dang grib ltar 'grog
/zab gter srung ma rnams la gsol ba 'debs //
ci 'dod sgrub pa'i mthun rkyen dngos grub stsol //
zhes pa 'di yang lcags mdud phyogs kyi skal ldan rin chen rdo rjes thal mo sbyar nas rin chen gser gyi maN+Dal phul nas zhus pa'i ngor /
yi dam yongs rdzogs 'dus pa pad+ma drag po rtsal gyi brgyud pa rin po che'i bcud blang ba'i gsol 'debs te klong gsal snying pos sbyar ba'o //
mang+ga laM//

//
