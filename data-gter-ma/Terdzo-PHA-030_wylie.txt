@#//
sgrub chen bka' brgyad bde gshegs 'dus pa'i bsnyen pa'i go don lag len dang bcas pa'i yi ge rin chen sgron me zhes bya ba bzhugs so //
oM swasti sid+d+haM/
bla ma dang bcom ldan 'das bde gshegs 'dus pa'i lha tshogs rnams la gus pas phyag 'tshal zhing skyabs su mchi'o //
'dir mdo rgyud thams cad kyi snying po /
theg pa thams cad kyi yang rtse /bde gshegs 'dus pa rtsa ba'i rgyud kyi don /spyi'i bshad rgyud bzhi dang /
dgos rgyud bcu /
byang chub sems dpa'i 'grel pa lung lnga dang bcas pas sgrub sde'i dgongs pa legs par phye zhing /
bka' babs kyi rig 'dzin brgyad dang /
khyad par kun 'dus rig 'dzin slob dpon chen po pad+ma sam+b+ha was don mngon du gyur nas dgongs pa legs par bkral te /
rje 'bangs skal pa dang ldan pa rnams la bstsal zhing zab mo'i gter du sbas pa nyid gter chen nyang nyi ma 'od zer gyis spyan drangs te /
skyes bu dam pa rnams kyi snyan du brgyud cing thugs nyams su bstar ba'i don sgrub chen bka' brgyad bde gshegs 'dus pa'i dkyil 'khor gyi lha tshogs bsnyen thabs kyi man ngag mdo tsam bstan   pa la gnyis te /
shes par bya ba'i rnam gzhag spyir bshad pa dang /
bsnyen thabs kyi lag len dmar khrid bye brag tu bshad pa'o //
dang po la'ang gnyis te /
bsgrub bya'i yul gzhi'i lha ngos bzung ba dang /
ji ltar sgrub pa'i thabs kyi rnam gzhag go
/dang po ni /
yi dam gyi lha bsnyen cing sgrub par 'dod pa'i sgrub pa pos /
thog mar lung rig man ngag gsum la brten nas sgro 'dogs bcad de /
bsgrub bya'i lha gang yin pa la nges pa rnyed pa gal che ste /
gzhan du na 'ben ma nges pa'i mda' 'phangs ltar bsgrub bya med pa'i sgrub byed tsam du zad pa'i phyir ro //
de ltar na /
bsgrub bya'i lha de gang zhe na /
gzhi lam 'bras gsum dbyer mi phyed pa'i chos nyid byang chub kyi sems te /
rdo rje chos kyis mdzad pa'i sems 'grel lnga'i nang tshan mdzad pa cho 'phrul lha'i lung las /
lha zhes bya ba byang chub sems :
de ni rgyud du rab tu brjod :
ces gsungs so //
de la chos nyid ngo bo'i sgo nas dbye ba byar med na'ang /
chos can tha snyad kyi sgo nas phye na /
de las /
gzhi ni gnas pa'i don nyid de :
lam ni rnal 'byor sgrub pa 'o :
'bras bu mthar thug mdzad pa'i las :
zhes pa ltar /
dri ma sbyang ba'i gzhi kun khyab chos nyid bde bar gshegs pa'i snying po dang /
de nyid kyi mdangs 'od sbyang bya'i dri ma 'khor ba'i chos dang 'dzom pa las sbyong byed lam gyi rnam par shar bas /
dri ma sbyong ba'i gnyen por gyur pa rnal 'byor sgrub pa'i rim pa dang /
des sbyang bya'i dri ma sbyangs pas /
bral 'bras gzhi ji lta ba'i yon tan mngon du brnyes nas thugs rje'i mdzad pa rgyun mi chad cing 'bad rtsol med pa'i phrin las kyis kun tu khyab par don mdzad pa ni 'bras bu yin mod /
don la gzhi lam 'bras gsum du phye yang /
gzhi 'bras gnyis su med pa'i chos nyid byang chub kyi sems las gzhan du g.yos pa med de /
de las /
mdor na rgyud ces bya ba'i don :
dngos po'i gnas lugs gzhi yin te :
gzhi las gzhan pa'i 'bras bu med :
'bras bu'i tshul las 'da' ba yi :
lam gyi dgongs pa ga la mchis :
de bas rgyu dang 'bras bu dang :
lam zhes grags pa gdags pa tsam :
zhes gsungs pa yin no //
de las 'dir skabs su babs pa bsgrub gzhi'i lha ni /
lam gyis dri ma sbyang ba'i rten du gyur pa'i sbyang gzhi gang yin pa de yin te /
de las /
phung po khams dang skye mched gzhan :
ye nas ma bcos lha'i bdag nyid :
ces dang /
de ltar sems nyid lha tshogs su :
snang zhing srid pa'i dngos po kun :
rang bzhin rnam dag lha yi dbyings :
lha yi rol pa lha yi sku :
de bzhin dngos gzhan ma lus pa :
ye nas lha yi rang bzhin pas :
lha yi gzhi zhes rab tu brjod :
ces so //
de ltar sbyang gzhi de nyid kun khyab ris med kyi chos nyid yin yang glo bur gyi dri ma dang 'brel ba'i rgyus /
sbyang bya 'khor ba'i chos gnyis 'dzin chags sdang gi rnam par shar bas /
sbyong byed kyi lam yang de dang de'i gnyen por zhi ba dang khro bo'i rnam pa lam du khyer bas sbyang bya'i dri ma bsal nas /
dri bral gyi gzhi mngon du gyur pa'i tshe gzhi lam dang rjes su mthun par 'bras bu thob ces tha snyad btags te /
de las /
zhi dang khro bo'i skur gsal bas :
chags dang zhe sdang rab bsal te :
gzhan gyi don du skur snang ba :
thob med 'bras bu de yi mchog :
de ni 'brel pas rgyud ces bya :
gzhi lam 'bras gsum dbyer mi phyed pa'o :
gzhi dang 'dra ba'i lam bsgoms pas :
de 'dra'i 'bras bu rab tu brnyes :
thugs rje'i mdzad pa sku gzhan kun :
'gro ba'i don la rab tu brtson :
zhi ba la ni zhi ba ste :
khro bo can la khro bo'i sku :
'dod chags can la chags pa'i tshul :
zhe sdang can la de yis 'dul :
zhes so //
mdor na rnam pa lam du byed rgyu'i 'gag ni 'di yin te /
sbyang gzhi 'gro ba thams cad rang bzhin gyis rnam par dag pa lha'i bdag nyid du gnas pas /
de'i rnam pa lam byed snod bcud kyi snang ba 'di dag rten dang brten par bcas pa'i dkyil 'khor gyi rnam pa dam tshig sems dpa' sgom pa dang /
sbyangs 'bras sangs rgyas thams cad kyi chos kyi sku yin pas /
de'i rnam pa lam byed chos sku nyid ye shes sems dpa' gang 'dul gyi rol pa zhi khro'i rnam par spyan 'dren pa dang /
gzhi 'bras gnyis gdod ma nas rang bzhin dbyer med du bzhugs pas /
de'i rnam pa lam byed ye shes pa dam tshig gi dkyil 'khor la bstims te /
dam ye dbyer med du nyams su len pa'i lam gyi gnad shes par bya'o //
gnyis pa ji ltar sgrub pa'i thabs kyi rnam gzhag la gsum ste /
dmigs pa'i yul /
sgrub pa'i thabs /
grub pa 'bras bu'i rnam gzhag go
/dang po ni sgrub gzhi'i lha de rang la gnas pas /
lam rkyen dang 'phrad na 'bras bu'i yon tan 'byung rung du nges pa rnyed de thob bya'i 'bras bu mtshan nyid pa 'jig rten las 'das pas mchog dang /
btags pa 'jig rten pa dang thun mong pa ste /
dngos grub rnam pa gnyis kyi yon tan la brod pa bskyed nas lam la bslab dgos pa'i phyir /
dmigs yul gyi dngos grub ste /
phrin las mthar phyin pa'i lung las /
'jig rten 'das dang ma 'das pa'i :
dngos grub mchog ni dmigs pa'i yul :
zhes so //
gnyis pa sgrub pa'i thabs la lnga ste /
gang gis sgrub pa'i gang zag
/gang du sgrub pa'i gnas /
gang gi tshe sgrub pa'i dus /
gang la brten nas sgrub pa'i yo byad /
ji ltar sgrub pa'i tshul lo //
dang po ni /
dbang gis rgyud smin zhing /
dam tshig dang sdom pa la gnas pa gzhir bzhag nas /
dngos grub thob pa la /
de'i steng du rgyu rkyen phun sum tshogs pa gnyis tshang dgos te /
rgyu ni bsgrub bya'i dngos grub la yid rton pas don gnyis sgrub pa'i lhag bsam dang ldan pa /
rkyen ni yid ches dang 'dod pa dang rab tu dang ba'i dad pa gsum gyis kun nas bslangs te /
bsnyen sgrub la thang lhod med par 'bad pa'i brtson 'grus dang /
dag bya dag byed kyi gnad rtogs pa'i shes rab dang ldan zhing /
'du 'dzis mi 'phrog pa la sogs pa'i yon tan tshang ba ste /
rtsa rgyud las /
'du 'dzi spangs pa'i rnal 'byor pas :
zhes dang /
phrin las kyi lung las /
rang bzhin mtho ris thar 'dod pas :
sgrub pa myur du 'grub pa'i rgyu :
dad brtson shes rab ldan pa ni :
de yi rkyen du shes par bya :
zhes so //
gnyis pa gnas ni /
zhi khro gang sgrub la shis pa'i dge mtshan dang ldan pa ste /
rtsa rgyud las /
bkra shis yid 'ong dben pa'i gnas :
shar ri dma' la lho ri gzhol :
nub ri mtho la byang ri skyob :
mdun na me tog snam bu yod :
bya rgyal khu byug sgra yang grags :
rtsi shing me tog yal ga skyes :
dri zhim spos kyi ngad ldang bas :
'dod pa'i longs spyod grub pa'i gnas :
der ni zhi ba bsgrub par bya :
zhes dang /
gang zhig khro bo sgrub pa'i gnas :
dur khrod chen po rab 'jigs pa :
gnam sa gru gsum par gnas pa :
ri ni sog po khros pa 'dra :
shing dang gcan gzan rgyu ba'i gnas :
rab tu 'jigs pa'i gnas de ru :
zhes so //
de ltar na'ang rgyun gyi nyams len dang bsnyen pa tsam gyi gnas la khyad par de dag ma tshang yang chog ste /
gang du yid dga' zhing nyer 'tshe med pa'i gnas dam par nyams su blang du rung ngo //
gsum pa dus la gnyis te /
bsnyen pa la 'jug pa'i dus dang /
yun ji tsam sgrub pa'i dus so //
dang po ni /
dbang byang las /
dus ni dbyar dgun ston dpyid kyi :
ra ba dag la rab tu shis :
brgyad nas nya yi bar la gtad :
bkra shis gza' skar shis par blang :
zhes pas dus tshigs ra ba bzhi dang /
zla ba'i yar ngo dang /
tshes grangs brgyad nas bco lnga'i bar dang /
gza' skar yang /
'jam dpal rtsa rgyud las /
tshes grangs gza' yi dam par ldan //
phur bu pa sangs zla ba dang //
gza' lhag mchog ni las kun la //
zhes sogs dang //
tha skar skar ma nyid dang ni //
rgyal dang khrums ni stod smad gnyis //
nam gru dang ni lha mtshams dag
/bzlas pa'i dus su rab tu bsngags //
zhes gsungs shing /
khyad par yar ngo'i tshes brgyad la skar ma rgyal yod pa shis shing /
de'i steng du phur bu dang 'dzom na mchog tu legs te /
sgyu 'phrul rgyas pa las /
tshes grangs yar gyi brgyad la brtsam //
shin tu skar ma rgyal rnams la //
zhes dang /
'joms byed las kyang /
zla ba skye dus gza' phur bu :
dar tshe sgrub pa mchog tu shis :
zhes gsungs /
gzhan du gza' skar 'phrod sbyor dge na mar ngo la'ang 'jug rung ngo //
gnyis pa yun ji tsam sgrub pa'i dus ni /
mchog gi dngos grub dang thun mong gi dngos grub dang las phra mo la dmigs pa'i khyad par gyis bskyed rdzogs zung 'brel dang /
bskyed rim gyi lha'i gsal snang la brtan pa thob pa dang /
lha'i dmigs pa la yid shugs drag po dang ldan pas /
rang rang gi mtshan ma brnyes kyi bar du bzla ba yin te /
bskyed rdzogs chung ngu'i dzapa? dgongs las /
mtshan ma'i bsnyen pa rtags dang nus pa thon pa'o :
zhes so //
dus bsnyen ni /
rtsa rgyud kyi gsang chen rigs gcig gi skabs las /
zla gcig zla drug bcu gnyis kyis :
lhun gyis grub pa'i sa la sbyor :
gding chen thob pa zla ba gcig :
brtan pa thob pa zla ba drug :
stobs su gyur pa bcu gnyis yin :
zhes dang /
chung ngu'i dzapa? dgongs su /
dus kyi bsnyen pa zla ba re re :
zhes pa dpal dgu po re rer dgongs nas gsungs pas zla ba dgu dang /
khro bo rgyun gyi rnal 'byor gyi sgom rim du /
dus ni zla ba gsum mo :
zhes gsungs /
yongs rdzogs khro bo'i dril sgrub tu /
zla drug bcu gnyis bco brgyad dus brtson na :
bsnyen rdzogs las rnams thams cad 'grub :
ces pas rab lo phyed gnyis sam lo gcig
/'bring zla ba dgu'am drug
/tha ma zhi ba la zla ba gcig dang khro bor zla ba gsum mo //
grangs bsnyen ni /
sngags kyi yan lag lnga'i nang tshan sngags sgrub rin chen phreng ba las /
spyir ni gsang sngags gang yang sngon du ni :
bsnyen pa 'bum bya phyis ni sgrub chen brtsam :
zhes dang /
chung ngu'i dzapa? dgongs las /
grangs kyi bsnyen pa 'bum tsho re :
zhes pas zhi ba dang dpal dgu so sor 'bum phrag re bzla bar gsungs pa ni spyir btang tsam ste /
bye brag gi rnam gzhag lag len gyi dus su 'chad do //
bzhi pa yo byad ni /
phrin las kyi lung las /
gang la dmigs pa'i lha yi sku :
sgrub pa'i rten du bzhag par bya :
de ni zhi ba'i lha gzhan gyi :
sgrub rdzas rten gyi mthar thug ni :
zhes dang /
bum pa mar me thod pa dang :
phyag rgya phur bu tsit+ta dang :
mchod gtor ling+ga nya bo dag :
sgrub rdzas rten gyi mthar thug yin :
zhes gsungs kyang /
phyag len du 'ga' zhig de dang mi 'dra bar 'byung ba TI ka bsdus don gyi chings las gsungs pa ste /
de las /
zhi ba rigs kyi rten rdzas ni :
dmigs rten sa bon yig 'bru'i gzugs :
rab gsal 'bru gcig pa la thug :
ces sogs gsungs pa ltar zhi ba'i yig 'bru /
che mchog gi bum gcig
/yang dag gi me gcig
/gshin rje gshed kyi khroM gcig
/rta mgrin gyi rta zhal /
rdo rje gzhon nu'i phur gcig
/ma mo'i snying gcig
/rig 'dzin dang dregs pa'i sku gcig
/drag sngags kyi snying po rnams te rten bcu dang /
bskyed rim lha'i gegs bsal gyi man ngag
/ras la tshon gyi bris nas sku mdog bzhugs tshul dang :
dbu rgyan gdan khri phyag mtshan dang ldan par bzhugs pa de la bdag gis bltas pas goms pa gding du gyur nas :
zhes gsungs pa ltar dmigs rten gyi bris sku ste /
des mtshon nas dkyil 'khor sogs bsnyen sgrub kyi rdzas dang /
gzhan yang 'tsho ba'i zas /
rkyen bzlog gi sman dang sman pa /
mchod pa rdzas kyi yo byad sogs tshogs par bya ba'o //
lnga pa ji ltar sgrub pa'i tshul la /
phrin las kyi lung las /
bsgrub bya bcu la sgrub pa'i thabs :
rnam pa bcu ste sgrub lugs dag :
mnyam nyid zhi ba'i sgrub pa dang /
zhe sdang khro bor bsgrub bya dgu :
zhes gsungs pa'ang rigs bsdus na zhi khro gnyis te /
TI ka bsdus don gyi chings las /
sgrub lugs zhi khro rnam gnyis la :
zhes gsungs pas so //
des na spyi don rnam pa gsum du 'du ste /
zhi bar bsnyen pa /
khro bor sgrub pa /
de gnyis la brten nas gang dgos kyi las la sbyor ba'o //
spyi don dang po zhi ba la sgrub tshul lnga ste /
lag len man ngag gi chings las /
rgyas par 'dod na rigs brgyar bstan :
bsdus pa'i don du bzhi bcu gnyis :
rab tu bsdus don rigs lnga ste :
shin tu bsdus pa rigs gcig dang :
rigs lnga so so gcig sgrub ste :
rnal 'byor blo khyad rim bzhin bstan :
zhes pa'i sgrub tshul rtsa rgyud kyi le'u gnyis pa nas drug pa'i bar re res bstan pa ltar man ngag gis bkral na /
dang po zhi ba rgyas pa rigs brgya ni /
phyi gzhal yas khang gcig gi khyams kyi nang du gdung bzhi mig mang ris su bres pa'i nang so sor gzhal yas khang re re ste dgu las /
dbus ma'i gtso bo rnam snang la 'khor rigs bzhi yab yum /
phyogs mtshams kyi dkyil 'khor brgyad kyi gtso bo sems dpa' brgyad la 'khor rang rang gi rigs chung gi sems dpa' yab yum bzhi bzhi ste /
rtsa rgyud du dkyil 'khor gyi lte ba thams cad 'khor lo rtsibs brgyad par mdzad nas gtso bo dgu po 'khril sbyor la /
'khor rnams thabs shes phral te /
yab rnams phyogs dang yum rnams mtshams kyi rtsibs la bkod /
thig chog tu 'khor lo rtsibs bzhi par bshad pa ltar sgrub thabs su'ang yum rnams rtsibs mchan la bkod mod /
lha'i grangs la khyad par med do //
de ltar tshom bu'i lha dgu bcu'i steng du phyi'i khyams la thub drug dang /
sgor sgo ma bzhi ste dam pa rigs brgya'o //
'di'i cha lag tu las chen lnga dang las chung rnams snang bas phyi gzhan don gtso bor byed pa'i sgrub thabs so //
gnyis pa bsdus pa bzhi bcu rtsa gnyis ni /
rigs lnga yab yum /
bya byed /
sems dpa' yab yum brgyad /
thub drug
/sgo ba yab yum bzhi ste /
sgrub thabs su gzhal yas khang gi khyams nang du 'khor lo rtsibs bzhi'i lte ba dang rtsibs la rigs lnga yab yum /
gtso bo'i rgyab mdun du bya byed //
mchan la nang sems dang /
gru chad la phyi sems rnams yum bcas /
khyams kyi phyogs bzhi dang steng 'og gi shar stod nub smad rnams su thub drug
/sgor mthar byed yab yum rnams bkod /
gter ston gyis mdzad pa'i rnam bshad du /
dkyil 'khor gyi lte ba rtsibs brgyad pa dang bzhi pa 'dam khar mdzad de /
brgyad ma'i tshe rigs kyi yum mtshams dang /
bzhi ma'i tshe yab kyi g.yon du bsgom /
gru chad bzhir sgeg sogs mtshams kyi phyogs re rer sems dpa' gnyis gnyis te /
mtshams bzhir dus kyi lha mo /
khyams kyi sgo la nye bar /
thub drug shar nub tu gnyis dang lho byang du re re /
sgor mthar byed yab yum /
bya byed gnyis gtso bo'i dbu thog gam rgyab mdun du bskyed par mdzad do //
gsum pa rab tu bsdus pa de kho na nyid rigs lngar sgrub pa ni /
dkyil 'khor khyams spangs pa'i dbus 'khor lo rtsibs bzhi pa'i lte ba dang rtsibs la rigs lnga yab yum bsgom pa'o //
shin tu bsdus pa sgrub thabs su gnyis su phye ste /
bzhi pa rdor sems gsang chen rigs gcig dang /
lnga pa rigs lnga so so rkyang sgrub tu byed pa phyag rgya rkyang pa'o //
phyi ma 'di'ang gsang chen rigs gcig las ma 'das zhes rnam bshad du gsungs pa 'di lha grangs tsam la dgongs kyi /
don la khyad par che ste /
gsang chen rigs gcig gi dkyil 'khor gyi khyab byed rigs 'dus yin zhing /
phyag rgya rkyang sgrub ni /
sgrub pa po rang nyid nyon mongs pa gang shas che ba de dang de'i gnyen por ram /
me tog gang la phog pa'i rigs kyi lha de dang de nyams su len pa'i phyir bye brag tu gsungs pa yin no //
de ltar zhi ba'i dkyil 'khor gang sgrub kyang sgom rim gyi sdom ni 'di yin te /
mdzad pa cho 'phrul gyi lung las /
skyes bu chags pas rab gdungs pa :
zhi ba'i sgo la spyod byed pas :
bsod nams tshogs ni rab bsags nas :
mi rtog mi dmigs de bzhin nyid :
lhan ner gnas pa thugs rjer shar :
rgyu yi ting 'dzin yi ge mchog :
thams cad skyed byed rang bzhin ni :
'byung ba yum lnga'i dkyil 'khor du :
ye shes gzhal yas lhun gyis rdzogs :
gdan steng sa bon las bskyed pa'i :
rigs gcig rigs lnga rigs brgya yi :
sku dang bsdus pa bzhi bcu gnyis :
mnyen lcugs 'khril ldem gzhon tshul can :
gsal 'tsher lhun sdug gzi byin 'bar :
mtshan dang dpe byad ma 'gag chos :
rang rig byang chub sems las byung :
dbyings nas spyan drangs dbyer med bstim :
gnyis med gus pas phyag 'tshal lo :
mchod bstod dgyes mdzad phrin las bcol :
gsang sngags bsnyen pa'i bzlas brjod kyis :
nye bar byas te dngos grub blang :
bzod par gsol la smon lam bya :
mi dmigs mi rtog chags bral bas :
chos nyid kyi ni dge rtsa bsngo :
'di ni zhi ba zhi mdzad lha'i :
mdzad pa'i cho 'phrul bsam rdzogs la :
'dod pa can gzhan 'dul ba'i phyir :
sangs rgyas rol mos gar mdzad do :
zhes gsungs pa ltar ro //
spyi don gnyis pa khro bo la'ang /
lag len man ngag chings las /
drag po khro bo sgrub lugs la :
sngar bzhin rim pa lngar bcings pa'i :
brten lugs sgrub lugs lngar tshang ste :
bskyed rdzogs che 'bring chung ngu dang :
sngags sgrub dang ni sgos sgrub kyi :
khyad par lnga yis bcings pa la :
zhes pa ltar lnga las /
dang po spros pa la dga' ba'i don du bskyed rdzogs chen mo ni /
phyi rin po che'i gzhal yas khang mtshan nyid rdzogs pa'i khyams kyi nang du gdung bzhis bres pa'i re'u mig dgu'i nang khongs su /
rtsa rgyud las /
de las dkyil 'khor chen po dgu :
kun la 'khor lo rtsibs bzhi pa :
gru chad bar khyams sgo bzhir ldan :
zhes dur khrod rol pa'i gzhal yas khang dgu'i dbus ma'i gtso bo che mchog dbu nyer gcig pa yab yum dang /
phyogs mtshams kyi dkyil 'khor brgyad kyi gtso bo yang dag la sogs pa ste /
rig 'dzin ma gtogs thams cad zhal gsum phyag drug la so so yum dang bcas pa /
de dag gi tshom bu'i 'khor ni /
rgyud kyi le'u brgyad pa dang /
sgrub thabs las dngos su bstan pa ni /
che mchog gi 'khor rtsibs la rigs bzhi yab yum /
khyams la khro bcu /
sgor mthar byed bzhi ste gtso 'khor nyer bzhi /
yang dag gi 'khor rtsibs bzhi la rigs bzhi yab yum /
khyams kyi phyogs mtshams brgyad du gau rI brgyad dang siM ha ma brgyad spel te bzhugs pa /
sgor rta gdong ma sogs bzhi ste gtso 'khor sum cu /
gshin rje gshed kyi 'khor gtso bo'i g.yas su sgrol yum /
rtsibs la gshed bzhi yab yum /
khyams la 'chi bdag bcu gnyis yum bcas /
sgor gdong mo bzhi ste gtso 'khor so dgu dang /
sgom khog chen mor gshed bzhi la'ang sgrol yum bshad pa ltar na zhe gsum /
rta mgrin gyi 'khor g.yas g.yon du phra men /
rtsibs dang khyams kyi phyogs bzhir zil gnon yab yum brgyad /
sgo bzhir khro bo bzhi ste nyer bzhi /
rdo rje gzhon nu'i 'khor rtsibs la sras mchog kI la ya bzhi /
khyams kyi phyogs mtshams dang shar stod nub smad rnams su khro bcu yab yum za gsod nyi shu dang bcas pa /
sgor gdong mo bzhi ste gtso 'khor lnga bcu /
bla med he ru ka'i gtso bo'i g.yas dang rtsibs bzhir rtag pa'i rgyal mo lnga /
gtso bo'i mdun dang g.yon /
khyams kyi nang ngos rnams su rje mo bcu bzhi /
khyams kyi phyi ngos su srid pa'i sman mo nyer gsum /
sgor sring bzhi ste gtso 'khor zhe brgyad /
rig 'dzin thod pa rtsal gyi 'khor rtsibs la lhun grub rig 'dzin sogs bzhi /
khyams la rig 'dzin brgyad /
sgor slob dpon bzhi ste /
gtso 'khor bcu bdun /
'di ni rnam bshad dang rje bla mas mdzad pa'i sgrub thabs kyi lugs ltar te /
sgom khog chen mor /
rtsibs dang mchan la rig 'dzin brgyad :
khyams la rig 'dzin bzhi bkod do :
zhes so //
dregs 'dul gyi 'khor gtso bo'i g.yas g.yon du dbang phyug yab yum /
rtsibs la ya ma rA dza sogs bzhi yum bcas /
steng 'og tu gza' dang klu yab yum /
khyams kyi phyogs rer sham po sogs gsum gsum ste bcu gnyis /
sgor srog bdag sogs bzhi ste gtso 'khor so gnyis /
stobs ldan nag po'i 'khor rtsibs la 'chi bdag sogs bzhi yum bcas /
khyams kyi phyogs bzhir ma hA de wa sogs bzhi /
steng 'og tu gza' dang klu
/sgor li byin ha ra sogs bzhi ste gtso 'khor nyi shu /
de ltar pho brang gling dgu'i lha tshogs la khyon nyis brgya dang brgyad cu rtsa bzhi'o //
bka' srung ni /
dkyil 'khor phyi khyams la dbang mo nyer brgyad /
phyi'i mu khyud la mkha' 'gro so gnyis /
ging bco brgyad /
lang+ka'i gnas gzhan 'god pa'i rim pas drug cu ste bcu drug
/'bar ma brgyad /
sa bdag so gnyis /
ma bdun /
sring bzhi /
pho nya drug cu rtsa bzhi /
'bum phrag yangs pa'i mkha' 'gro rigs bsdus pas nyi shu /
brtan ma bcu gnyis te /
dril bas bka' srung nyis brgya dang bzhi bcu zhe gcig rnams rtsa rgyud dang sgom khog las dngos su bshad cing /
de'i steng dkyil 'khor dgu'i mu ran la bkod pa'i bka' srung /
che mchog gi ce spyang ma brgyad /
yang dag gi dbang mo nyer brgyad /
gshin rje gshed kyi ging bdud rtsis pa shan pa rnams bzhi bzhi ste bcu drug
/rta mgrin gyi khams rgya ma drug
/dmus long bzhi /
khyi brgyad /
spyang brgyad /
pho nya bzhi /
'brug mo bzhi ste so bzhi /
phur pa'i shwa na /
bdag nyid /
sa bdag
/ging bdud /
skyes bu rnams bzhi bzhi ste nyer bzhi /
ma mo'i yang gab ma bzhi /
sbas ma bzhi /
gdong mo bzhi /
ro kha ma gsum /
nag mo phung gsum /
gsang ba'i pho nya gsum ste nyer bzhi /
rig 'dzin gyi dpa' bo dang mkha' 'gro bzhi bzhi ste brgyad /
de ltar dkyil 'khor drug po'i bka' srung chig brgya zhe gnyis yod cing /
dregs 'dul dang drag sngags kyi mu ran la bkod par grangs nges ma mdzad do //
de rnams kyi steng du gtso bo yab yum gyi phyag mtshan zhi ba bzhi bcu zhe gnyis dang /
yum gyi gau sing bcu drug bsnan pas bskyed rdzogs chen mo'i lha grangs kun dril bas rags rtsis bdun brgya nyi shu rtsa lnga yod do //
gnyis pa bsdus pa bskyed rdzogs 'bring po ni /
dbus kyi gtso bo che mchog dbu dgu phyag bco brgyad pa dang /
dkyil 'khor brgyad po'i gtso bo sngar ltar las 'khor las byang du bskyed rdzogs chen mo'i sgom khog gis dngos bstan dang grangs mnyam pa bsgom par bshad mod /
rtsa rgyud kyi le'u dgu par dkyil 'khor dgu ka'i lte bar rtsibs brgyad par mdzad cing lha /
dbus kyi che mchog la khro bcu /
yang dag la gau rI brgyad /
gshin rje gshed la 'chi bdag bcu gnyis yum bcas /
rta mgrin la zil gnon yab yum brgyad /
phur par khro bcu yab yum /
ma mor ye shes kyi rje mo bcu bzhi /
rig 'dzin la grub pa'i rig 'dzin brgyad /
dregs 'dul la dregs pa dbang chen sde brgyad /
drag sngags la sngags bdag sde brgyad rnams kyis bskor zhing /
phyi khyams dang phyi'i lcags ri la spyi'i bka' srung nyis brgya zhe gcig sngar ltar bsgom par gsung ngo //
gsum pa rab tu bsdus pa bskyed rdzogs chung ngu ni /
tshom bu dgu'i dkyil 'khor gyi lte ba rtsibs bzhi dang /
che mchog kyang zhal gsum phyag drug par bsdus te /
'khor las byang dang bsgom rim du bskyed rdzogs chen mo ltar gsungs na'ang /
rtsa rgyud kyi le'u bcu pa dang /
gter gzhung gi las byang gcig tu /
che mchog dang yang dag rigs bzhi yab yum /
gshin rje gshed la gshed bzhi yab yum /
rta mgrin la rtsibs lho byang du sras phra men gnyis dang /
shar nub tu rdo rje dang pad+ma gar dbang /
phur par sras mchog rigs bzhi /
ma mor dbyings kyi ma drug
/rig 'dzin la rigs kyi rig 'dzin bzhi /
dregs 'dul dang drag sngags gnyis la dregs pa'i sde dpon bzhi bzhis bskor zhing /
rnam bshad du rgyud ltar nyams su len pa legs zhes phyi ma 'di legs par mdzad do //
phyi khyams dang phyi'i lcags ri'i srung ma rnams ni rgyud las dngos su ma gsungs kyang las byang ltar dngos su bsgom dgos par bzhed do //
bzhi pa sngags sgrub nar ma'i sgrub thabs ni lha grangs dang mngon rtogs mtha' gcig tu ma nges te /
bskyed rdzogs rgyas 'bring bsdus gsum gyi gzhung bsrang ba'am /
mi nus na thams cad sku mdog mthing nag zhal gcig phyag gnyis rdo rje dang thod khrag 'dzin pa bsgoms kyang rung bar gsungs so //
lnga pa sgos sgrub ni /
gang la mos pa'i lha de nyid phyag rgya rkyang sgrub kyis bstan mod /
de ltar na'ang bde gshegs 'dus pa phyag rgya rkyang sgrub dang /
lus dkyil la brten nas hU~M gi dril sgrub snying po khyad par gyi rdzogs rim lnga dang sbyar ba dang /
yo ga gsum du sgrub pa sogs zab la 'dril ba mang po bstan no //
de ltar khro bo'i dkyil 'khor rgyas bsdus gang la brten kyang rung ste /
phrin las kyi sgom rim ni lha'i lung las /
shin tu gdug pa'i zhe sdang can :
'jug pa'i sgo ni khro bo ste :
mtshams bcad bgegs bskrad gdug pa 'dul :
sngon du 'gro ba'i bya ba bdun :
rdzogs nas ting 'dzin gsum bsgom zhing :
'byung ba lnga dang ri rab bskyed :
rin chen dur khrod rab 'bar ba'i :
gzhal yas mdzes shing 'jigs pa bsgom :
de dbus gdan steng rgyu mchog las :
bskyed pa'i gtso bo sras dang bcas :
so so'i 'khor dang rab ldan pas :
sgeg dang dpa' ba 'jigs pa dang :
bzhad dang gshe rngam khro ba dang :
snying rje zhi ba'i tshul 'chang bas :
gar dgu'i nyams dang ldan pa 'o :
de 'dra 'jigs byed chen po'i sku :
bskyed dang spyan 'dren gnyis su med :
bstim bzhugs phyag 'tshal mchod pas mchod :
bstod dang sngags bzlas rdzogs pa'i rim :
dus drug dus bzhi nges med du :
rab tu 'bad pas gang snyed cing :
sgrub pa gzhan ni lam gyi nyams :
rnal 'byor rtogs pa'i sgom pa ni :
khro bo chen po'i stobs mchog gis :
lam dang lam gyi rgyud du gsungs :
zhes gsungs shing /
de'ang rgyas par phye na /
sa gcod tshoms kyi chings las /
khro bo'i cho ga'i rim pa la :
thun mong stod las rnam pa bdun :
khyad par phrin las nyi shu drug :
smad las spyi rgyug don brgyad do :
zhes sogs rgyas par gsungs pa ltar ro //
de ltar zhi khro gang yin kyang rung ste /
sgrub lugs ni /
TI ka bsdus don gyi chings las /
sgrub lugs zhi khro rnam gnyis la :
sku gsung thugs kyi dbye ba yis :
mthar thug sgrub lugs gsum smos te :
zhes pas bskyed rim lha'i rnal 'byor la brten nas sku'i sgrub lugs /
bzlas pa sngags kyi rnal 'byor la brten nas gsung gi sgrub lugs /
lta sgom zab mo'i rnal 'byor la brten nas thugs kyi sgrub lugs dang gsum mo //
de las /
dang po sku'i sgrub lugs ni /
phrin las kyi lung zhi khro'i skabs las /
dkyil 'khor rgyas bsdus yab yum dang :
so so'i dpa' bo gcig rnams la :
spro dang bsdus dang rab bsdus pa :
mthar thug bsgom bya'i lha ru 'gyur :
zhes pa sngar bshad pa ltar bsgom bya'i lha ni zhi ba rigs brgya /
bzhi bcu rtsa gnyis /
rigs lnga /
rigs gcig
/khro bo la bskyed rdzogs che 'bring chung gsum dang phyag rgya gcig pa ste /
dkyil 'khor gang dang gang sgom na'ang /
las dang po pas thog mar bslab pa'i rim pa ni /
rnyed dka' 'jig sla'i rten la bsams nas /
ting nge 'dzin skye ba'i rgyu lus kyi bya byed dang /
sems kyi chags sdang sogs tshe 'di ltos kyi bya ba thams cad blos ling gis dor /
chos min pa bya rgyu med par blo thag bcad /
rkyen ci byung yang de'i dbang du mi gtong bar nyams len mthar skyel ba'i zhe dam drag po bca'/
dus rtag tu bla ma la mos gus dang /
sems can la snying rje bskyed /
ting nge 'dzin gyi phan yon nges pas lhag pa'i lha 'di lta bu bsgrub tu yod pa skal pa re bzang snyam pa rnams yang yang dran par bya zhing gsal gdab /
de nas mdun du dmigs rten bris sku lta bu bzhag ste /
rang gi stan bde ba la bsam gtan gyi 'dug stangs kyis 'dug la /
skyabs sems sngon du 'gro bas dmigs rten la mig che re mi g.yo bar blta /
de nas yid la lha sku'i gsal snang lhag lhag 'char na ha cang 'tshir zin mi byed par /
de ka'i gsal snang ma 'gags pa'i ngang la shigs se mnyam par bzhag
/re zhig bying nyams byung na'ang mi gseng /
de ltar bskyangs pas je zhig na mi rtog pa'i ngang las lha sku'i gsal snang rang shugs su 'dren nus pa 'byung /
de tsa na dmigs rten mi dmigs par sbyangs te /
rang lhar bsgoms pa'i gnas gsum du 'khor lo pad+ma rgya gram la 'bru gsum gyis mtshan par bsams nas /
de la rtse gcig tu mnyam par bzhag ste /
'bru gsum gyi rdor bzlas dang yid bzlas spel mar bzla zhing /
skyo na ngag bzlas kyang cung zad re bzla /
de ltar yang yang bsgoms pas /
dang po yid yul du lha'i rnam pa wal wal gsal /
de nas reg mthong gi mtshan ma yod pa ltar dbang po'i mngon sum du gsal /
de nas kyang 'bad pas lus kyi yul du gsal ba zhes bya ste /
rang lus kyis mtshon pa'i ma dag pa'i snang ba gzhan nub nas lha sku'i gsal snang la rtse gcig tu gnas shing lha'i nga rgyal brtan po 'byung /
de gsum la gzhan du yid kyi yul /
snang ba'i yul /
zhen pa'i yul du gsal zhes kyang zer /
de ltar yul gsum gsal nas sku'i cha shas dang /
rgyan cha phra mo re re nas kyang gsal snang 'don zhing /
lha sku che chung dang mang nyung dang /
rgyang nye ring dang /
thun yang ring thung gi skyed bri sogs ma nges pa la rtsal sbyangs pas /
lha gyad du gyur pa zhes bya ste /
ji ltar bsgom yang bde bar gyur pa dang /
de nas zhi khro rgyas 'bring bsdus pa gang yin de dang de'i dkyil 'khor gyi 'khor lo sgom pa la 'jug ste /
de yang 'di ltar snang ba'i chos thams cad sgyu ma lta bur shes par byas nas /
de'i ngang las snang ba thams cad nam mkha' la 'ja' yal ba ltar yal nas sems snang med kyi ngang la cung zad bzhag
/de nas shUn+ya tA'i sngags brjod pas /
chos thams cad gdod ma nas rang bzhin gyis rnam par dag pa stong nyid spros bral rang byung gi ye shes so snyam du mnyam par 'jog pa de bzhin nyid kyi ting nge 'dzin /
de ltar yin yang ma rtogs pa'i sems can rnams la 'dzin med sgyu ma lta bu'i snying rje chen po mkha' khyab tu sgom pa kun snang gi ting nge 'dzin /
stong pa nyid dang snying rje chen po zung du 'jug pa las rang rig a'am hU~M lta bu'i yi ge bde gsal stong pa nyid kyi rang bzhin du sgom pa rgyu'i ting nge 'dzin /
de nyid rgyu'i lhar bskyed dam /
ma bskyed kyang rung ste /
de las sa bon rim par spros nas 'og gzhi yum lnga'i rten gzhal yas khang dang bcas pa bsgom /
de yi nang gdan gyi steng du rgyu'i yi ge'am rgyu'i lha babs pa las /
bskyed chog rgyas bsdus ji ltar rigs pas gtso bo bskyed cing /
'khor spro ba'i rim pas brten pa lha'i 'khor lo sgom zhing zhi khro gang dang gang yin na'ang 'dra ste /
bskyed rim la gsal snang thon pa dang /
sems nyid gdod nas lhar dag pa las dkyil 'khor gyi 'khor lo gzhan nas btsal du med par thag bcad cing /
sems dang lha sku zung 'brel de'ang gsal stong zhen bral du bskyang bar bya ba gnad dam pa'o //
de'ang khyad par gyi rdzogs rim las /
de ting sogs la ting nge 'dzin gyi stobs kyi sa dang po non pa la sogs pa sbyar zhing /
slob dpon chen po sangs rgyas gsang bas /
skye 'chi bar do gsum gyi bag chags sbyong ba dang sbyar te /
de ting sgom pas 'chi ba sbyong zhing chos sku lam du byed /
kun ting gis bar do sbyong zhing longs sku lam du byed /
rgyu ting 'bras bu dkyil 'khor gyi 'khor lo dang bcas pas skye srid dang las sna tshogs kyi byed pa sbyong zhing sprul sku'i mdzad pa dang bcas pa lam du byed /
mthar dkyil 'khor gyi 'khor lo 'od gsal du bsdu zhing ldangs bas ni /
phyis nying mtshams sbyor ba la ltos pa'i srid pa phyi ma rnams kyi bag chags mtha' dag sbyong zhing /
rang bzhin chos sku'i ngang nas 'gro don mdzad pa mtshon pa yin no //
spyir man ngag 'di'i lugs kyis ji ltar sgom pa'i tshul yang /
gang zag gi blo'i khyad par las /
phyi mtshan ma'i dkyil 'khor la brten nas snang ba lhar sbyong ba /
nang phung po lnga sogs rtog tshogs kyi dkyil 'khor la brten nas rigs lnga la sogs pa'i lhar sbyong ba /
gsang ba dug lnga'i dkyil 'khor la brten nas ye shes lngar sbyong ba'i thabs zhi ba'i skabs su rgyas par gsungs pa dang /
yang phyi bskyed pa ma hA yo ga ltar cho ga gsum bskyed la sogs pas rim par bskyed pa'am /
mtshan ma'i dkyil 'khor gyis mtshon nas dkyil 'khor phyi ru 'god pa /
nang rdzogs pa a nu yo ga ltar bskyed sngags brjod pa tsam gyis chu dwangs pa la gza' skar shar ba ltar rdzogs tshul du bskyed pa'am phung po 'byung lnga'i dkyil 'khor la brten nas lus dkyil du 'god pa /
gsang ba rdzogs pa chen po a ti yo ga ltar rig pa sems kyi dkyil 'khor la brten nas lha sku sems nyid kyi rol par ngo sprod pa'i thabs kyis sems la 'god pa'i gnad rnams shes par byas nas nyams su blang ngo //
mdor na phrin las kyi lung gi zhi ba'i skabs las /
yul gsum gsal bar gyur pa dang :
gang 'dod lha yi rnal 'byor bsgom :
yul kun ting 'dzin lhar mnyam pa'i :
bskyed pa'i rim pa skur rdzogs pa :
bskyed rim don gyi mthar thug ste :
sku yi sgrub pa zhes bya 'o :
zhes so //
gnyis pa gsung gi sgrub lugs ni /
spyir bzlas thabs kyis gsal bar byed pa'i man ngag las /
gsang sngags la ni bzhi ste :
rgyu ma nor ba rtsa ba'i sngags dang :
bskyed pa rkyen gyi sngags dang :
bzlas brjod bsnyen pa'i sngags dang :
bskul ba phrin las kyi sngags so :
zhes pa las 'dir phyi ma gnyis 'chad do //
de la lus ngag yid gsum gyi bzla tshul gsum las /
dang po lus kyi bzlas pa la gang bzla na phreng ba ste /
de'i rgyu ni /
sngags sgrub man ngag rin chen phreng ba las /
phreng ba'i bye brag bo d+hi tse bzang po :
kun la shis pas spyi yi bzlas pa yin :
ru rak+sha ni khro bo'i bzlas pa 'am /
drag po'i las la rab tu bsngags par bshad :
ces sogs gsungs pas spyir bo d+hi tse las thams cad la bsngags pas mchog tu bshad de /
rgyud gzhan las kyang /
bo d+hi tse yis grangs med 'gyur :
zhes so //
bye brag tu zhi bar bo d+hi tse dang /
khro bo ru rak+sha la shis shing /
rin chen phreng bar /
phreng ba bdud rtsi'i sngags gdab bzlas pa bya :
zhes pa rab gnas bdud rtsi'i sngags kyis sbyang ba tsam las ma bshad kyang /
spyir lhar bskyed bstim phreng ba'i rnam par bsgyur ba /
ru tsi ra sogs kyi sngags bzlas pas byin gyis rlob pa'o //
gang gis bzla na /
lag pa'i sor mos so //
ji ltar bzla na /
de las /
kun kyang mtheb mdzub gnyis kyis 'dzin par bsngags :
drag po g.yas pa'i mtheb srin gnyis kyis bgrang :
zhes pas drag po'i las la g.yas mtheb srin sbyar ba chos 'byung gi rgyas 'dren par bshad cing /
las gzhan rnams la g.yas g.yon gyi nges pa ma gsungs kyang /
drag po la g.yas dmigs bsal mdzad pas /
zhi rgyas dbang gsum la g.yon pas bgrang bar go nus shing /
'dren tshul ni /
sor mo bzhi sbyar ba'i mdzub mo'i steng du phreng ba bzhag nas mthe bong rdo rje lcags kyu'i rnam pas so //
gnyis pa ngag bzlas la /
gang bzla na /
lha so so'i snying po ste /
de'ang TI ka bsdus don gyi chings las /
bde gshegs gsung gi sgrub lugs kyi :
mthar thug pa ni 'di lta ste :
dam pa rigs brgya'i sngags kyi gnad :
A li bco brgyad pa la thug :
ces sogs kyis zhi ba dang /
khro bo spyi bsdus sngags kyi gnad :
drag sngags dgu bcu pa la thug :
ces sogs kyis khro bo'i sngags rnams bstan te /
de yang zhi ba rigs brgya'i A li bco brgyad pa /
zhe gnyis kyi bo d+hi bcu bzhi pa /
rigs lnga'i dpa' bo 'bru lnga /
gsang chen rigs gcig gi 'bru gsum /
phyag rgya rkyang pa'i hU~M yig
/khro bo spyi bsdus kyi badzra tsaN+Da 'bru bcu dgu pa /
che mchog gi ma hA bcu gnyis pa /
yang dag gi ru lu 'bru dgu
/'jam dpal gyi a kro bcu bdun pa /
rta'i pad+mAn bcu bzhi pa /
phur pa'i kI la ya bcu bzhi pa /
ma mo'i gu h+ya sum cu pa /
dregs 'dul gyi badzra tsaN+Da 'bru bcu pa /
drag sngags kyi badzra sarba 'bru brgyad /
rig 'dzin la 'dir 'bru gsum bshad kyang /
sgrub thabs rnams su badzra ma hA gu ru 'byung ngo //
de dag ni bzlas brjod bsnyen pa'i sngags te /
phrin las kyi lung las /
thams cad gsung gi mthar thug ste :
thugs kyi snying po skul byed pa'i :
bzlas pa'i sngags su shes par bya :
zhes so //
bskul pa phrin las kyi sngags ni /
las bzhi so so'i spu gri sngags mjug tu sbrel ba ste /
zhi rgyas la swA hA/
dbang la hU~M/
drag po la phaT ces pa'o //
gang gis bzla na /
sngags kyi sgrar snang ba'i tshul du yid kyis sam /
sgrar grags pa'i tshul du lce rkan 'phrad pa'i rtsol bas so //
ji ltar bzla na /
sgra ha cang che ba dang chung ba dang /
yi ge thung du rnams dal bur 'don pa dang /
ring ba rnams myur por 'don pa dang /
ha cang gsal ches pa'am mi gsal ba dang /
thun sgang du mi dang gtam 'dres pa'i sngags dang 'don pa gzhan byed pa sogs tshig gzhan gyis bar chod pa dang /
sems gzhan du yengs pa sogs kyi skyon spangs nas bzla ste /
skyon yon sgra yi man ngag las /
mi 'grub pa yi skyon brgyad ni :
sgra ches pa dang :
chung ba dang :
dal ba dang :
myur drags pa dang :
gsal drags pa dang :
mi tshig gis bar chod pa :
sems rnam par g.yengs bzhin par shor ba :
de rnams su shor ba'i bzlas pa ni mtshams dam zhing bzlas pa mang yang don med par 'gyur ro :
zhes gsungs /
gzhan yang de las /
lhag dang chad dang nor ba dang :
zhes dang /
rin chen phreng bar /
bzlas pa byed tshe sbrid pa'am glal byung na :
de tshe phreng ba'i mgo bzung bzlas pa bskyar :
de dag grangs su brtsi bar mi bya 'o :
zhes so //
de ltar yang rngam glog las /
sgra chen ma yin chung ba min :
mgyogs par ma yin bul ba min :
drag par ma yin zhan par min :
yig 'bru yan lag nyams pa min :
yengs pas ma yin smra bzhin min :
glal sogs bar du chod pas min :
zhes pa'i skyon rnams spangs nas /
spyir bzlas pa yid bzlas /
bye brag las gang la mthun pa'i tshul gyis bzla ba ste /
rin chen phreng bar /
rtog pa kun bsal thugs kar zla ba'i steng :
sngags phreng bkod pa de la sems gtad do :
rtse gcig yid kyis bzla ba 'bring yin te :
dngos grub nye bar thob par 'gyur bar bshad :
cung zad thos pas bzlas brjod g.yeng ba can :
de ni bzlas pa tha ma yin par grags :
zhi rgyas gnyis la shub bu'i bzlas pa bya :
dbang drag phrin las byed tshe drag tu brjod :
ces gsungs shing /
'dir bzlas pa 'bring tha bshad nas /
de las /
mchog gi dngos grub bzlas pa khyad par can gyis 'grub :
ces pa la dgongs pa ste /
khyad par can gang zhe na /
g.yo ba rlung gi rdzogs rim du bshad pa'i rdor bzlas /
rlung phyir dbyung ba oM/
rngubs pa AH
gnas pa hU~M la sbyong ba'am /
yang na spyi 'gro ltar dbyung ba hU~M/
rngubs pa oM/
gnas pa AHla bslab pa ste 'dir ma spros so /
khyad par zhi khro'i lha so so la dmigs pa'i bzla tshul ni /
zhi dzapa? sos dal 'gyur bar /
che mchog gi khong klod la ring bar /
yang dag phra 'gyur ring bar /
'jam dpal mgo ring la mjug thung bar /
rta mgrin gdangs che la 'gying chags par /
phur pa che la ngar drag
/ma mo thung la ngar ba /
rig 'dzin ring la khug par /
dregs 'dul drag la thung bar /
drag sngags thung la sdud par bgrang bar gsungs so //
gsum pa yid bzlas la gang bzla na /
ting nge 'dzin no //
gang gis bzla na /
sems rtse gcig pa'i dran pas so //
ji ltar bzla na /
dran pa nges sems ting nge 'dzin las gzhan du mi gtong bar rtse gcig tu 'dzin par byed pa ste /
de yang yang bskyar bas bzlas pa'o //
de yang dzapa? dgongs ni gsum ste /
sku phyag rgya chen por /
gsung sngags kyi sgrar /
thugs ye shes lngar gsal 'debs pa'o //
dang po ni /
rten gzhal yas khang du brten pa lha sum brtsegs su gsal ba las 'od zer 'phros pas don gnyis byas te tshur 'dus pa'i lha rnams rgyan cha phra mo'i bar du ma 'dres yongs rdzogs snang la rang bzhin med par gsal ba'o //
gnyis pa ni /
thugs srog las zhi khro'i khyad par gyi a dang phaT sogs yig 'bru nyi zer gyi rdul ltar 'phros pas don gnyis byas tshur 'dus pas gtso 'khor thams cad kyi zhal nas grags stong rdo rje'i sngags sgra bung ba tshang bshig pa ltar sgrog par bsam pa'o //
gsum pa ni /
snang ba thams cad dkyil 'khor gyi 'khor lor gsal stong du shar ba me long lta bu /
gsung grags stong sngags kyi rang sgrar sgrog pa sor rtog
/'phro 'dus don byed pa bya grub /
de thams cad rig pa'i ngang du ro gcig pa mnyam nyid /
rig pa dpal chen po'i thugs spros bral gyi ye shes su rtogs pa ni chos dbyings ye shes te /
de las ma yengs par bya'o //
de la 'phro 'du'i dmigs pa spyi tsam ni /
'byed lde las /
bzlas pa'i 'phro 'du bya ba ni :
phyi nang gtso bo dgu rnams kyi :
rang rang ye shes sems dpa' yi :
snying dbus khro bo'i srog rten la :
yi ge phreng sngags 'od 'phros pas :
nam mkha'i khams kun khyab byas te :
bde bar gshegs kun mnyes mdzad nas :
sku gsung thugs kyi dngos grub bsdus :
sems can thabs kyis rgyud sbyangs shing :
thams cad rang rig lhar gyur nas :
chos sku thig le gcig tu bsgom :
zhes gsungs shing /
bye brag gi khyad par dag lag len du 'chad par bya'o //
de yang bzlas thabs kyi don gsal bar byed pa'i yi ge las /
bzlas brjod bsnyen pa'i sngags ni :
gser gyi ba thag 'dzings pa ltar bzla ste :
bdag dam tshig sems dpa' dang lha ye shes sems dpa'i thugs kar 'od zer 'phros pa ltar bzla ba ste :
tshur 'dus pa'i spro bsdu bya'o :
zhes pa ltar na dzapa? khang phye ba'i man ngag gis dam ye phye nas gsal ba gsum gyi sgo nas bzlas kyang rung bar snang ngo //
de yang sngon du bya ba'i bsnyen pa ni /
thun bzhir bcad nas bzla zhing /
dus kyi bsnyen par grags pa sgrub chen gyi tshe na grogs dang bcas te gsung mi chad du bzla dgos so //
de ltar yang rin chen phreng bar /
bsam gtan mnyam pa'i khang par legs 'dug nas :
ji srid mi skyo'i bar bzla skyo na gtang :
'phral la g.yeng ba'i bya ba kun spangs te :
dngos grub thob par 'dod pas sngags rnams la :
snga dro phyi dro srod dang tho rengs kyi :
thun bzhir bzlas pa'i thun tshad bzung bar bzla :
nyin gung mtshan gung gnyis kyi thun phyed dam :
thun gyi sum cha yang na cung zad bzla :
de ltar byas pas dngos grub 'grub par nges :
sgrub chen dus su mi nyal rtag tu bzla :
khams kyis mi thub gyur na mthun pa yi :
grogs la bzlas brjod bcol la rgyun mi bcad :
'di bzhin rtag tu byas na dngos grub myur :
zhes gsungs /
gzhan yang ji tsam bzla ba'i sngags dang dus kyi grangs tshad ni rags pa sngar yang bshad cing /
phyis kyang skabs su babs pa na 'chad par 'gyur ro //
bzlas pa gang gi tshe yang sgrar grags pa thams cad sngags kyi sgra gdangs /
de yang grags stong zhen bral gzhom med kyi rang sgrar shes nas bzla ba ni gnad do //
de ltar yang phrin las kyi lung las /
mthar thug gsung gi bsgrub pa ste :
brag ca sgra brnyan ji bzhin du :
thams cad gsung du snang zhing stong :
gsung gi de nyid kho na ste :
ming 'di mthar thug zab cing zhi :
zhes so //
gsum pa thugs kyi sgrub lugs ni /
yid la dran rtog ci 'gyu yang /
ched du mi spang ched du mi sgrub par gang shar de ka'i rang zhal la cher re bltas pas /
snang rig ngos bzung med par rjen ne ba dmigs med bsam brjod dang bral ba'i stong pa nyid /
mdangs bde ba chen po'i rol par ma 'gags shing /
rtsal cir yang 'char ba'i zung 'jug 'di ka dngos po'i gnas lugs te /
gdod ma nas rang bzhin gyis rnam par dag pa rang byung gi ye shes lhun rdzogs thig le chen por ngo shes par bya zhing /
de ltar ma rtogs pa la snying rje bskyed /
snying rje'i rang mdangs ma 'gags par gsal tsam nas rang bzhin spros bral ngos bzung med pa'i gshis lugs su la bzla bar byas te /
yul med rang gsal rjen par bskyang ba'o //
ji skad du phrin las kyi lung las /
spros med yul dang bral ba ni :
zhi ba thugs kyi sgrub par brjod :
ces dang /
TI ka bsdus don gyi chings las /
dus gsum bde bar gshegs pa yi :
thugs kyi sgrub pa mthar thug pa :
snang srid gzhir bzhengs dkyil 'khor du :
'khor 'das gnyis su med par rdzogs :
byang chub snying pos khyab par gdal :
lhun rdzogs thig le nyag gcig la :
'gag med ma btsal gnyis med par :
sna tshogs rol pa chen por shar :
ye nas dag pa chos nyid don :
spros med dogs med bkag med gsal :
rang byung ngo bo nyid kyi gzhi :
rdo rje dbyings kyi dgongs par 'dus :
zhes gsungs /
de ltar rtogs pa'i dus na rang rig pa'i ye shes kyis 'khor ba'i rtog tshogs thams cad rang tshugs ma thub par rang yal gyis 'jog cing /
de tsa na thugs rje chen po ngang ngam shugs kyis 'char bas bdud bgegs sogs mi mthun pa'i phyogs thams cad 'joms pa ni khro bo'i dgongs pa ste /
de las /
thugs rje'i shugs dang rtogs pa'i ngang :
'dul ba'i thabs kyi khro bor ston :
gdug tshogs rang bzhin rnam dag pas :
khro bo'i dgongs pa bsam mtha' yas :
zhes gsungs /
gzhan yang dpal chen po sgrub sde so so'i dgongs pa'ang rgyas par gsungs mod kyi 'dir yi ges 'jigs pas ma spros so //
de ltar sgrub lugs gsum po de thams cad kyang rdzogs rim gyi smin byed du 'gro tshul shes pas /
khyad par gyi rdzogs rim lnga'i gzhung nyid la bskyed rdzogs kyi sgrub lugs lnga dang /
sku gsum gyi gzer lnga'i phra bkod /
sngags kyi bzlas thabs lnga rim pa dang po'i yan lag tu sbyar te /
bskyed rdzogs zung 'jug gi sgo nas mnyam gzhag tu nyams su blang zhing /
rjes thob tu snang grags 'gyu gsum la lha sngags ye shes kyi rgyas ci thebs dang /
las dang po pa'i spyod pa rnam par dag par bya ba'i ched du thun mong gi rnal 'byor lnga la spyad par bya ba yin no //
spyi don gsum pa zhi khro gnyis la brten nas gang dgos kyi las la sbyor ba ni /
zhi ba'i las chen lnga dang las chung lnga ste bcu dang /
khro bo'i phan gdags kyi las chen lnga dang phrin las kyi gzer chen lnga sogs kyis shes par bya ba yin mod /
'dir bsnyen pa dang 'brel bas las sbyor gyi bzlas pa bya tshul tsam zhig skabs su babs te /
lag len du 'chad par 'gyur ro //
gsum pa grub pa 'bras bu'i rnam gzhag la gnyis te /
gnas skabs dang mthar thug go
/dang po la'ang /
nyams dang drod tshad rtags dang yon tan rnams las nyams ni /
bskyed rdzogs gang la bslab kyang 'dra ste /
de dang de'i ting nge 'dzin la g.yo thob goms brtan mthar phyin pa'i nyams lnga rim par skye ba'o //
ting nge 'dzin gyi drod la /
phyi'i drod lus yod du mi tshor ba /
nang gi drod dbugs kyi 'gyu ba mi tshor ba /
gsang ba'i drod bde ba khong nas 'char ba'am /
yang na lus bde /
ngag gsal /
sems mi rtog pa'i drod do //
ting nge 'dzin gyi tshad ni /
mar me rlung gis ma bskyod pa ltar gsal ba /
rgya mtsho'i gting ltar mi g.yo ba /
shing bal gyi 'dab ma ltar yang zhing 'jam pa'o //
rtags la /
rab bde bar gshegs pa'i zhal mthong ba /
'bring lung ston pa /
tha ma ma mo dang mkha' 'gro 'du ba sogs dngos nyams rmi lam ci rigs par 'byung ba dang /
lus dri zhim zhing srog chags mi 'byung ba sogs so /
khyad par bsnyen sgrub kyi dus su sgrub rdzas kyi lha sku bzhad cing /
b+han phur 'khrab pa /
sman raka khol ba /
mar me 'bar ba sogs dang /
gzhan yang smig rgyu la sogs pa'i mthong nyams dang /
snang ba sgyu ma ltar shes shing /
snang grags 'gyu gsum lha sngags 'od gsal gyi 'khor lor 'char ba dang /
tha na'ang rmi lam du ri bor 'dzegs pa /
chu chen brgal ba /
nyi zla shar ba sogs spyi dang mthun par 'byung ba'o //
lnga pa yon tan la /
thun mong gi las phran tshegs rnams ni /
bskyed rim lha'i dmigs pa la yid shugs drag po dang ldan na sngon du bsnyen pa ma song yang 'grub par bshad de /
rin chen phreng bar /
thun mong dngos grub las rnams phal cher ni :
sngon du bsnyen pa med kyang 'grub par gsungs :
zhes so //
gzhan du thun mong pa 'jig rten pa'i dngos grub rnams ni /
bskyed rim mthar phyin pa'i tshogs sgrub kyi spyod pa'i nye rgyu la brten nas thob cing /
de la'ang dman mchog gnyis las /
dman pa ni /
phrin las kyi lung las /
'jig rten tha mal dngos grub ni :
phrin las rdzogs pa'i dngos grub ces :
rgyal ba mchog gis gsungs pas na :
zhi dang rgyas dang dbang dang dgug :
bskrad dang bsgral la sogs pa yi :
las kyi bya ba rnam mang po :
gang la 'dod pa de bsgyur zhing :
dogs pa med pa'i sems kyis 'grub :
ces so //
mchog ni /
de las /
dngos grub chen po mchog bshad pa :
mkha' la spyod dang rkang mgyogs dang :
sa 'og spyod dang chu la 'chag :
me dang rlung gis mi brdzi dang :
mig dang rna ba sna dang lce :
lus dang yid ni dag byas pas :
lkog gyur rig pa'i yul 'dzin cing :
lha dbang dag pa ma lus mthong :
rgyal ba'i thabs mchog bsam yas pa :
rgyud mchog rgyud du gsungs pa gzhan :
so so'i rtags rdzogs rab tu bsgrub :
'di dag tha mas sgrub pa ste :
dngos grub chen po ster bar byed :
de nas gang 'dod las la sbyar :
'bad pa med par gzhan don spyod :
ces pas tshar gcod dang rjes 'dzin gyi sgo nas 'gro don thogs pa med par byed pa'o //
gnyis pa mthar thug gi 'bras bu ni /
gsal byed sgron me'i lung las /
bskyed rdzogs pa yi rim pa bstan :
rtsa dang rlung dang byang chub sems :
mi shigs thig le'i don rtogs nas :
gsang chen mnyam pa chen po yi :
mtha' las grol te klong du bskyal :
'di ni 'jig rten 'das pa yi :
dngos grub mchog gi bsnyen pa ste :
skyes mchog chos kyi rgyal po yis :
rgyal ba'i rgyal tshab rnams la bshad :
ces gsungs pa ltar bskyed rdzogs zung 'jug gi rnal 'byor la brten nas nyams su blangs pas /
dgra gsum po sod de /
nga bdag gi zhen pa log pas gsang dgra gsad /
des phung po'i zhen pa bcom ste nang dgra gsad /
de tsa na rtsol ba med pa'i phrin las drag pos phyi'i dgra gsod pa'o //
de ltar dgra gsum sod pas /
bdud bzhi yang choms te /
phung lnga lhar dag pas phung po'i bdud bcom /
rang rig pa'i rtsal gyis nyon mongs pa ye shes lngar dag pas nyon mongs pa'i bdud bcom /
de la 'dod lha'i bar chad kyis mi tshugs shing sems nyid skye shi las grol bas lha'i bu'i bdud dang /
'chi bdag gi bdud bcom /
dus der 'gro drug gi sdug bsngal yang rang sems kyi cho 'phrul du rtogs pas 'gro drug gi g.yang sa chod cing /
rig rtsal 'byongs pas mtshan ma thams cad zil gyis non te rnam par mi rtog pa'i ye shes 'char bar 'gyur ro //
de ltar rdzogs rim brtan pas rnam par mi rtog pa la dbang thob pa des spros bcas tshogs sgrub bam /
spros med rnal 'byor yab yum tsam la brten pa'am /
shin tu spros med mchog tu mi 'gyur ba'i bde ba rnam kun mchog ldan gyi stong nyid kha sbyor te /
spyod pa gsum gang yang rung ba'i nye rgyus 'phags lam mngon du byas nas slob pa'i zung 'jug rig pa 'dzin pa'i ye shes kyi skus sa bcu bgrod de /
spang rtogs mthar phyin pa sku lnga dang ye shes lnga'i bdag nyid mi slob pa'i zung 'jug gi sku mngon du byed pa ste /
thugs rje dpyang thag gnas kyi lung las /
ngo bo nyid dang rnam smin dang :
chos dang longs spyod sprul pa lnga :
rnam smin rgyu mthun 'bras bu ste :
des na thub pa'i sku mchog bzhi :
ngo bo nyid sku bral 'bras zhes :
sangs rgyas gsung bas sku gsum nyid :
mdor na sems nyid sangs rgyas te :
de nyid ma yin sems can zhig :
'ga' yang yod pa ma yin pas :
ma bcos ye nas mngon sangs rgyas :
kun kyang bral ba'i 'bras bu ste :
de phyir ngo bo nyid sku gcig :
mkhyen pa'i ye shes bzhi dang lnga :
me long bzhin dang mnyam pa nyid :
so sor rtog dang bya ba grub :
chos dbyings shes pa'i ye shes so :
zhes sogs rgyas par gsungs pa ste /
spros pas chog go
/de dag gis shes par bya ba'i rnam gzhag spyir bshad pa bstan zin to /
!
/oM sid+d+hi rastu /
bla ma dang bde gshegs 'dus pa'i lha la phyag 'tshal lo //
gnyis pa bsnyen thabs kyi lag len dmar khrid bye brag tu bshad pa ni /
bsnyen pa la 'jug pa'i gong du dkon mchog gi rten mchod pa /
gsung sgrog
/dge 'dun bsnyen bkur /
sAts+tsha gdab pa /
srog bslu ba /
nye'u 'don pa /
lam 'phrang bzo ba /
chu gtor sbyin gtong sogs rang nyid kyis sam /
ma lcogs na grogs gzhan la bcol kyang rung ste /
rgyud 'byongs shing bar chad mi 'byung ba dang /
dngos grub kyi mtshan ma myur du thob pa'i dgos pa yod pas /
rgyab rim gyi dge ba'i dpung ci 'grub sngon du gtong zhing /
gal te long skabs chung nas ma 'grub na'ang chad pa'i skyon du mi 'gyur ro //
de nas gang du sgrub pa'i gnas dben zhing shis la yid du 'ong ba'i khang pa phyag bdar byas /
der stan nang tshang can gyi 'og tu 'bras sam sa dkar pos g.yung drung g.yas skor du bri /
mtshams g.yog dang sman pa /
mchod chas bza' btung sogs nyer mkho'i yo byad mtshams khog tu chud dgos pa thams cad spyi dang mthun par 'du bya zhing /
rgyud sbyong ba'i thun mong gi sngon 'gro rnams long skabs yod na re re nas rtags thon gyi bar du sbyang dgos pas na gnas khang de nyid dam gzhan du'ang bkag pa med mod /
de tsam mi nus pas phyi mtshams bcad nas zhag 'ga' yar mdzad pa'i phyag len ltar na /
ra ba bzhi'i yar ngo gza' skar 'phrod sbyor dge zhing shis pa nas dbu brtsam ste /
de nyin gyi dgong thun la che mchog phyag rgya gcig pa'i bdag bskyed bzlas pa'i bar byas rjes /
'od gsal du bsdus la thun mtshams kyi lhar langs te /
phyogs skyong sde brgyad gzhi bdag sogs dkar phyogs pa la gtor ma phul nas phrin las bcol /
nag phyogs pa rnams la bgegs gtor btang nas /
zhe sdang rdo rje'i nga rgyal gyis bka' bsgo thun brab gu gul gyis bdug pa sogs tsham rngam dang bcas pas bgegs bskrad /
srung ba'i 'khor lo'i mtshams kyis brtan par bcings la /
de nub nas bzung bsnyen pa dngos gzhi ma tshugs bar zhag bdun nam /
tha na'ang zhag gsum tsam gyi bar thun bzhir bcad de gsag sbyong la 'bad /
de yang thun re re bzhin thun gyi bzhi cha gsum tsam yig brgya dang /
bzhi cha gcig tsam la tshogs gsag bya ste /
de'i rim pa ni /
dal 'byor gyi rten 'di rnyed dka' la 'jig sla bas mi rtag cing /
'khor ba'i sdug bsngal bzod blag med par bsam pa'i skyo shas drag pos yid bskul nas /
skyabs sems tshad med bzhi sngon du 'gro bas las byang bde ba chen po'i rnam rol ltar yig brgya'i sgom bzlas bya zhing /
rdor sems rang la bstim rjes su sdig sgrib kyi ngo bo la bltas te 'khor gsum yongs dag bde ba chen po'i ngang la dar cig glod la bsngo ba bya /
de nas tshogs gsag pa ni /
gnas khang dag pa'i zhing du mos par rang nyid skad cig gis chu las nya ldang ba'i tshul du rdor sems su gsal ba'i snying gar hU~M yig
/de las 'phros pa'i 'od zer gyis tshogs zhing rnams mdun gyi nam mkhar badzra sa mA dzaHsa spyan drangs te /
pad+ma'i gdan yangs shing rgya che ba la bzhugs par mos la /
spro zhing nus na /
chos spyod nar ma'i rnal 'byor ltar /
phyag mchod yan lag bdun pa /
bstod pa rnams byas rjes /
brgyud pa'i gsol 'debs dbang bzhi len pa dang bcas pa bya ba yin mod /
de tsam mi nus na /
rang lus zhing gi rdul snyed ltar sprul te /
sems can thams cad dang bya byed thun mong par bsams nas shin tu gus pas /
rdo rje slob dpon sangs rgyas dpal //
zhes sogs yan lag brgyad pa dang /
ba spu lang zhing mchi ma 'khrug pa'i mos gus kyis brgyud pa'i gsol 'debs ci nus bzlas mthar tshogs zhing gzhan rnams rtsa ba'i bla ma la bsdus te /
de skyabs gnas thams cad 'dus pa'i bdag nyid du gyur pa'i gnas gsum gyi 'bru gsum las 'od zer dkar dmar mthing gsum spros pa rang gi gnas gsum du thim pa la dmigs pas dbang bzhi blangs nas /
bla ma rang la bstim pa'am /
yang na bla ma'i thugs kar sems gtad nas ci gnas mnyam par gzhag la bsngo ba bya zhing /
thun mtshams su'ang phyag mchod sogs tshogs gsog gi lag len la mkhas par bya'o //
de nas bsnyen pa dngos la gnyis te zhi bar bsnyen pa dang /
khro bor sgrub pa'o //
dang po la /
spyir zhi bsnyen khro sgrub chen mo ru 'byung bas go bcad nas sger du mi mdzad pa shas che yang 'dir sger sgrub byed pa'i dbang du byas te /
de la'ang zhi ba rigs brgya /
zhe gnyis /
rigs lnga sogs gang la bgyis kyang rung mod /
khro bo'i bsnyen pa la gtso bor byed pa'i skabs 'dir zhi ba ha cang rgyas drags na /
khro sgrub la 'phral du 'jug pa las phyir phyogs par 'gyur ba sogs kyi skyon snang bas na 'dir shin tu bsdus pa gsang chen rigs gcig ltar sgrub pa la /
spyir sgrub lugs lnga las /
bskyed rdzogs zung 'brel la brten nas yi dam nar mar sgrub pa dang sbyar bar bya ste /
de la thog mar gnas khang gsar pa yin na sa chog kyang bya dgos mod /
'dir sgrub khang rnying pa'i dbang du byas te /
sngar bzhin phyogs skyong gzhi bgegs la gtor ma sbyin /
zhe sdang rdo rje'i nga rgyal gyis bgegs bskrad rjes /
sgo drung du tho brtsigs pa la rgyal chen bzhi'i sku'am sngags byang btsugs /
mdun du mchod gtor bshams pa la bsang sbyang byin gyis brlab /
tho rgyal chen bzhir bskyed bstim dang /
d+h+r-iSh+Ta rASh+Ta sogs so so'i sngags ci rigs bzlas rjes mchod gtor phul nas /
hU~M:
ri rab gling bzhi'i ngos bzhi na :
phyag na rdo rje'i dbang gi mthus :
rgyal po chen po sde bzhi rnams :
bdag cag re ba bskang ba'i phyir :
ma dag pa rnams mtshams chod cig :
ces phrin las bcol nas me tog gtor bas /
sgrub khang gi phyogs so sor rgyal po chen po sde bzhi rang rang gi rgyal thabs kyi dpung dang bcas pas srung bar bsam /
de nas nang gsang gi mtshams gnyis rigs brgya'i mtshams gcod brgyad pa ltar 'grub na bya zhing /
ma 'grub na khro bo'i las byang ltar nang mtshams lnga dang gsang mtshams bcad /
de phyin chad sngar dmigs 'og tu gang chug las ngo gsar dang mi 'phrad cing /
chas ka'i gtong len yang spang /
srung 'khor 'di mtshams grol rgyu'i thun tha ma'i tshe ma gtogs mi bsdu zhing /
thun 'go thams cad du'ang gsal 'debs re bya ste /
bar chad mi 'jug pa'i dgos pa yod gsungs /
de nas bshams bkod ni /
rang kha shar du blta ba dang kha sprod kyi tshul du sgrub khang gi shar ngos su stegs bu byi dor byas pa la /
dri sna lnga dang /
ba byung gis chag chag gdab /
thig skud dang tshon rtsi byin rlabs dang ldan pas dkyil 'khor pad+ma 'dab brgyad bri ba'am /
yang na stegs bu khebs ldan gyi steng du ras bris dgram /
gang ltar yang dkyil 'khor gyi lte bar hU~M yig bris pa'i tsaka li dgod /
dkyil 'khor gyi mdun du stegs gtsang mar rtsa gsum gyi gtor ma spyi bye brag sman raka nyer mchod sogs mchod rdzas rnams bzang zhing bkod legs par bshams pa nyin re bzhin kha gso /
rang gi mdun du rdor dril /
nang mchod sogs yo byad thams cad tshogs par bya'o //
de nas khyad par gyi sngon 'gro ni zhag bdun nam gsum tsam gyi bar du sbyang ba gsum la bslab par bya ste /
de yang nyin dang po'i dgong thun nas 'go 'dzin pas nyi ma phyi dror babs pa na stan la bsam gtan gyi 'dug stangs kyis 'khod de /
skyabs yul gsal btab la /
rang gzhan sems can thams cad 'khor ba'i sdug bsngal gyis 'jigs nas skyabs zhu na ci mdzad bla ma dkon mchog nyid mkhyen snyam pas skyabs 'gro bya /
de nas mkha' khyab kyi sems can drin can gyi mar shes pas /
de dag gi sdug bsngal la tshugs pa med pa'i snying rje chen pos /
sems can gyi sdug bsngal bsal nas rdzogs pa'i sangs rgyas kyi go 'phang la 'god par bya /
de'i ched du sems ting nge 'dzin gyis sbyang bar bya'o snyam du byang chub mchog tu sems bskyed nas /
mdun gyi dmigs rten hU~M yig la mig che re gtad de mnyam par bzhag
/de ltar rtse gcig tu bsgoms pas dmigs rten la sems zin pa dang /
hU~M yig mi dmigs pa las rdo rje sems dpa' dkar po g.yas rdo rje thugs kar 'dzin cing /
g.yon dril bu dkur brten pa /
pad nyi zla ba'i gdan la skyil krung gis bzhugs pa /
dar dang rin po ches brgyan pa /
de'i spyi bor 'khor lo dkar po rtsibs brgyad pa'i lte bar oM yig dkar pos mtshan pa /
mgrin par pad+ma dmar po ze'u 'bru'i dbus su AHyig dmar pos mtshan pa /
snying gar rdo rje rgya gram sngon po'i lte bar hU~M yig mthing gas mtshan par bsams la mnyam par 'jog
/de gsal ba dang rang nyid kyang de ci 'dra bar lam gyis bsgoms nas /
rlung 'jug gnas ldang gsum dang sbyar ba'i 'bru gsum gyi rdor bzlas sam /
ma nus na gnas gsum gyi yig 'bru la yid gtad de /
yid bzlas dang ngag bzlas spel mar bzla /
thun bsdu ba'i tshe lha sku'i snang ba me long la has btab pa bzhin 'od gsal mi dmigs pa'i dbyings su bsdu zhing /
de las lhar lhag gis ldangs nas bsngo ba bya'o //
de la yul gsum gsal bar gyur pa na /
dngos gzhi dkyil 'khor gyi 'khor lo sgom pa la 'jug pa yin mod /
'on kyang sngar nas dmigs pa 'byongs zin pas ched du sbyang mi dgos pa dang /
dgos na'ang bsnyen pa zla gcig tsam las mi byed pa sogs mos slob gtso bor byed pa'i rigs la /
sbyang ba 'di thun mong gi sngon 'gro gsag sbyong gnyis kyi thun gsham du sbrel te thun gyi sum cha tsam re bsgom pas chog cing /
de ltar thog ma nyid nas tho sdom sogs bya ba las /
mtshams gcod thengs gnyis bya mi dgos so //
gang ltar yang khyad par gyi sngon 'gro rdzogs pa'i dgong thun de nas bsnyen pa dngos gzhi la 'jug pa yin pas /
thun 'gor srung 'khor gsal 'debs /
de nas sngar bzhin skyabs 'gro dang /
mkha' khyab kyi sems can thams cad rdzogs byang la 'god pa'i 'dun pas /
de'i ched du zhi ba gsang chen rigs gcig gi bsnyen pa la 'jug par bya'o snyam du sems bskyed nas /
rang nyid skad cig gis rdor sems su gsal ba'i thugs ka'i hU~M las 'od zer 'phros pas tshogs zhing mkha' khyab tu sad par mos la /
rdo rje slob dpon sangs rgyas dpal //
sogs yan lag brgyad pas tshogs bsags la /
tshogs zhing rnams rang la bsdus nas sems nyid nam mkha' lta bu'i ngang la bsal bzhag med par dar gcig mnyam par 'jog go
/de nas 'di ltar snang ba'i chos thams cad mi dmigs spros bral stong pa nyid du sgom pa de ting /
de ltar ma rtogs pa'i sems can la 'dzin med sgyu ma lta bu'i snying rje chen po mkha' khyab tu sgom pa kun snang /
de gnyis zung du 'jug pa'i rang rig a dkar po'i rnam par sgom pa rgyu ting /
de'i ngang las gnas khang dag pa'i zhing khams su gsal ba'i dbus su paM las sna tshogs pad+mar /
raM las nyi ma /
a las zla gdan steng rgyu'i a yig babs pa las cho ga gsum gyis bdag dang mdun rten dbyer med rdo rje sems dpa' dam tshig pa bskyed /
ye shes sems dpa' spyan drangs nas /
dam ye dbyer med du gyur pa la phyag mchod bstod pa rnams bya ba ste /
de'i gsal 'debs ngag 'don ni /
mi dmigs chos dbyings de bzhin nyid :
rang bzhin 'od gsal kun tu snang :
a yig rgyu las dkyil 'khor 'byung :
paM las sna tshogs pad+ma yi :
ge sar dbus su raM las nyi :
de steng a las zla ba'i dkyil :
rang rig a dkar gdan steng babs :
de nyid thugs mtshan rdo rjer gyur :
'phro 'dus yongs su gyur pa las :
bdag nyid rdo rje sems dpa' ni :
sku mdog dkar po shel ltar dwangs :
g.yas pas rdo rje thugs kar 'dzin :
g.yon pas dril bu dku la brten :
nyi zla pad+ma'i gdan la bzhugs :
rgyan dang cha lugs ldan par gyur :
mnyen lcug 'khril ldem gzhon tshul can :
gsal 'tsher lhun sdug gzi byin 'bar :
de yi spyi bo mgrin pa dang :
snying ga'i gnas ni gsum po ru :
'khor lo pad+ma rdo rje'i lter :
oM dang AHdang hU~M rnams gsal :
yig 'bru gsum las 'od 'phros pas :
ye shes 'khor lo mdun mkhar bkug :
oM:
phyogs dus dkyil 'khor bdag nyid che :
mi dmigs thugs kyi dkyil 'khor las :
dkyil 'khor thams cad spyan drang ngo :
thugs rje'i dbang gis gshegs su gsol :
oM e h+ye hi ma hA kA ru Ni ka dr-i sh+ya ho :
sa ma ya satwaM:
dzaHhU~M baM ho :
zhes pas spyan drangs nas /
rang snang dbyer med dkyil 'khor la :
'jug pa'i mtshan nyid mnyam sbyor ba :
phyogs dus kun nas gshegs pa yi :
bsnyen pa'i dkyil 'khor rab tu rdzogs :
nye bar gyur pa'i dam tshig mchog :
dzaHhU~M baM ho :
zhes pas chu la chu bzhag pa ltar dbyer med du bstims pa la /
phyogs bzhi nas lha mo bzhi byung bas phyag mchod bstod pa rnams bya bar mos te /
sarba ta thA ga ta a la la ho :
a ti pU ho :
pra tI pU ho :
zhes phyag bya /
de nas rang gi gnas gsum gyi yi ge las 'od zer 'phros pas phyi nang gsang ba'i mchod rdzas thams cad sbyangs rtogs sbar gsum gyis 'dod yon gyi rnam pa cir yang 'char ba'i ye shes kyi bdud rtsir gyur par bsams la /
oM AHhU~M lan gsum gyi byin gyis brlabs nas /
phyi nyer mchod lnga 'bul ba ni /
me tog rin chen sna tshogs 'phro :
bdug pa'i na bun spos ngad gtibs :
mar me snang gsal nyi zla'i 'od :
dri chab bdud rtsi'i char rgyun 'beb :
zhal zas ro mchog brgya dang ldan :
snyan pa'i sgra dbyangs mi zad 'khrol :
'dus ma byas pa nam mkha'i mdzod :
thugs rjes dgongs te bzhes su gsol :
oM sarba ta thA ga ta puSh+pe AHhU~M nas shab+da'i bar gyis mchod /
nang mchod ni /
hU~M:
rang byung gdod nas dag pa ste :
rtsa brgyad stong las sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
dug lnga sel ba sman gyi mchog :
bla med bdud rtsi'i mchod pa 'bul :
thugs rjes dgongs te bzhes su gsol :
oM sarba ta thA ga ta pany+tsa a mr-ita kha raM khA hi :
gsang mchod ni /
gti mug sha dang zhe sdang rus :
nga rgyal mkhris pa 'dod chags khrag :
phrag dog dbugs kyi mchod pa lnga :
rigs 'dus rdo rje sems dpar 'bul :
ma hA pU dza :
a la la ho :
bstod pa ni /
hU~M:
rang bzhin chos sku dag pa'i klong :
sna tshogs thabs mkhas thugs rje yis :
rigs lnga ye shes lngar ston pa :
rdo rje sems dpa' la phyag 'tshal :
zhes bstod /
de nas lha'i gsal snang dang /
lha sku rig rtsal du thag bcad de rdo rje sems dpa' nga'o snyam pa'i nga rgyal gnyis sbrel ba la sgyu ma lta bu'i rtsis btab ste rtse gcig tu mnyam par 'jog
/des skyo na bzlas pa bya ste /
rang gi spyi bor 'khor lo rtsibs brgyad pa dkar po'i lte bar oM yig dkar po /
mgrin par pad+ma dmar po 'dab bzhi'i lte bar AHyig dmar po /
snying gar rdo rje rgya gram sngon po'i lte bar hU~M yig mthing ga rnams gsal ba las /
'od zer kha dog sna tshogs pa 'phros /
rgyal ba rnams mchod cing thugs dam gyi rgyud bskul /
sems can thams cad kyi lus ngag yid gsum gyi sdig sgrib sbyangs nas bde chen la bkod /
tshur 'dus pa bdag gi gnas gsum du thim pas sdig sgrib dag
/bde bar gshegs pa thams cad kyi sku gsung thugs rdo rje gsum gyi dngos grub thob par mos la /
byin gyis brlabs pa'i bgrang phreng g.yon pa'i mtheb mdzub kyis bgrang zhing /
'bru gsum gyi yid bzlas dang ngag bzlas spel mar bzla /
nus na res spro bsdu'i dmigs pa bzhag nas rdo rje'i bzlas pa bya'o //
de ltar thun gyi gzhi 'bru gsum gyi bzlas pas bzung zhing mjug tu zhi ba spyi sngags kyang cung zad bzla ste /
dmigs pa ni /
rang gi thugs ka'i rgya gram gyi lte ba'i hU~M yig la sngags phreng gis bskor bar bsams te /
de las 'od zer spro bsdu'i khyad par tsam ma gtogs gzhan sngar dang 'dra bas /
bo d+hi tsit+ta bzla'o //
de'ang las dang po pas thog mar gnas gsum gyi 'bru gsum dang sngags phreng la sems gtad nas sngags dal bus bzla /
rtag tu ting nge 'dzin gyi shugs drag pos lha'i gsal snang dang lha dngos yin snyam pa'i nga rgyal dang ma bral ba dgos /
khyad par bzlas pa phreng skor re song mtshams su gsal 'debs skyar ma re bya zhing /
bla ma dang lha la mos gus dang sems can la snying rje dung pa re yang byas na gnad che /
des mtshon nas da res bsnyen pa 'di ma grol bar rkyen gang gi yang dbang du mi gtong /
na na'ang na go chod /
shi na'ang shi go chod /
sngar mi lus yang yang thob kyang don med kho nar song ba la /
da res lhag pa'i lha 'di lta bu bsgrub tu yod pa skal ba re bzang snyam pa'i mos gus kyis 'bad rtsol drag po byas pas bar chad mi 'byung ba dang /
dngos grub myur du thob pa'i dgos pa yod pas gong 'og thams cad du de ltar shes par bya ba gnad do //
bzlas pas skyo na /
yig brgyas nongs pa bshags la /
hU~M hU~M hU~M zhes brjod pas dag pa'i snod bcud 'od du zhu nas rang la thim /
rang nyid kyang rim gyis thugs ka'i hU~M la bsdu /
de'ang gyen rdzogs su bsdus te mi dmigs khyab brdal bde ba chen po brjod bral nam mkha' lta bu'i ngang la mnyam par bzhag
/de las ldang ba na /
oM AHhU~M zhes brjod pas rang nyid skad cig gis rdo rje sems dpa' snang stong sgyu ma lta bu'i skur langs la bsngo ba bya zhing /
thun mtshams kun tu snang grags 'gyu gsum la lha sngags 'od gsal gyi rgyas btab nas bya spyod thams cad don yod par spyad do //
de nas srod thun kyang srung 'khor gsal 'debs nas bzung thun bsdu ba'i bar sngar ltar las /
thun mthar spyi bye brag gi gtor bsngo bya zhing /
mthar nyal ba na mtshan med 'od gsal gyi ngang du nyal ba'am /
yang na lus gdos bcas mi dmigs par lha sku dwangs gsal 'od kyi phung por bsams nas nyal lo //
nangs par thor thun la babs pa na gzhom med sngags kyi sgra gdangs 'ur ding gis grags pas gnyid sad par bsams te /
snang ba thams cad lhar lam gyis gsal btab nas langs la /
de nas thor thun snga thun kyang sngar dang 'dra zhing /
thun mtshams su bza' btung la spyod pa na /
bsod nams kyi tshogs su bsgyur ba'i phyir rnal 'byor dang ldan pas longs spyad par bya'o //
de ltar snga thun gnyis dang phyi thun gnyis te thun bzhir gcod cing /
rim pa de lta bus grangs bsnyen 'bru gsum gyi yid bzlas ngag bzlas dril ba 'bum phrag nyi shu rtsa lnga'am bco lnga /
rdor bzlas dang bo d+hi tsit+ta 'bum phrag gcig gis mtha' rten par bzla zhing /
dus ni rab lo gcig
/'bring zla drug
/tha ma zla ba gcig go
/mtshan bsnyen ni dngos nyams rmi lam gang rung du dge ba'i mtshan ma ma mthong gi bar de srid du'o //
yang re zhig khro bo'i bsnyen pa mi byed par zhi ba kho na la dril ba yin na /
sgrub pa'i mjug tu thun bzhi po de las gang dang gang la shis pa'i dus gnad dang sbyar nas thun gsham rnams su las sbyor gyi bzlas pa'ang cung zad re bya ste /
zhi rgyas gnyis la spyi bo'i oM las 'od zer dkar po dang ser po /
dbang la mgrin pa'i AHlas 'od zer dmar po /
drag por thugs ka'i hU~M las 'od zer nag po spros pas /
sems can thams cad kyi nad gdon sdig sgrib bsal ba dang /
tshe dpal longs spyod rgyas par byas pa dang /
dregs pa can rnams dbang du sdud pa dang /
gdug pa can rnams tshar bcad pa rnams las so so la rim par sbyar zhing /
'od zer tshur 'dus pas dmigs med bsam brjod dang bral ba'i ngang la mnyam par bzhag ste 'bru gsum bzla ba yin no //
zhi sgrub rdzogs pa'i nub tha ma'i snga thun de la mchod gtor rgyas par bsham /
bstod pa'i bar sngar ltar las bzlas pa'i mthar bdag dam tshig pa las mdun rten ye shes sems dpa'i ngo bo logs su phye nas mdun gyi nam mkhar bzhugs par mos la /
rang dam tshig pa'i gnas gsum gyi yig 'bru las 'od zer dkar dmar mthing gsum 'phros /
mdun bskyed ye shes kyi 'khor lor sku gsung thugs mnyes pa'i mchod pa phul /
bde bar gshegs pa thams cad kyi sku gsung thugs kyi dngos grub kyi dbyig thams cad 'od dang 'od zer gyi rnam par bsdus nas mtsho la kha ba babs pa ltar rang gi gnas gsum du thim pas dngos grub thob par mos la /
'bru gsum gtso bor bzla zhing /
mjug tu bo d+hi tsit+ta'i sngags mthar sarba sid+d+hi pha la hoHzhes sbrel ba'ang cung zad bzlas te dngos grub blang /
de nas mdun bskyed la gtang rag gi mchod bstod dang bzod par gsol la /
ye shes pa rang dang gnyis su med par byas nas nyer bsdu dang bsngo smon shis brjod kyis mtha' brgyan no /
!
/gnyis pa khro bor sgrub pa la /
thog mar khyad par gyi sngon 'gro sbyang ba gsum ni /
sngar zhi ba'i dus 'byongs zin pa'am /
mos slob tsam la ma byas kyang chog mod /
'on kyang zhi sgrub sngon du ma btang bar khro bor sgrub pa dang /
spyir smin slob la rtsa rgyud du khro bo spyi sgrub kyi skabs su ma bshad na'ang sgos sgrub tu gsungs pa nyid man ngag gi dgongs par 'dir blang dgos par bzhed pa ltar sbyang ba gsum bya ste /
ji ltar bya ba'i tshul ni /
mdun du stegs bu bdud rtsi lngas chag chag btab pa'i dbus su /
dur khrod kyi ras la /
thal chen dang khrag chen gnyis dang sbyar ba'i tshon sngon pos hU~M yig khru gang ba zhig bris pa'i tsakli dgod /
de nas skyabs sems sngon du 'gro bas dmigs rten la rtse gcig tu 'jog pa sogs zhi ba ltar las sems zin nas hU~M yig mi dmigs pa las che mchog he ru ka mthing ga zhal gcig phyag gnyis pa rdo rje dang thod khrag bsnams pa /
zhabs dor stabs su bzhugs pa'i gnas gsum du 'khor lo pad+ma rgya gram la 'bru gsum bkod de 'bru gsum bzla ba sogs zhi ba'i skabs ltar sbyangs pas /
yul gsum gsal ba dang bsnyen pa dngos la 'jug pa yin no //
de la gshom ni /
stegs bu'i steng du spro zhing nus na rdul tshon gyis dkyil 'khor bri ba'am /
yang na ras bris dgram /
ma 'byor na stegs bu la tshangs zur gyi thig btab ste gling dgur bcad pa la tshom bu lha grangs dang mnyam pa bkod pas kyang rung /
dkyil 'khor gyi steng du rgyas par na rten dgu so so'i gnas su dgod /
'bring por dbus su thod sku bsham /
de yang ma 'grub na bsdus pa'i lugs su sgrub gtor tsam la brten pas kyang chad pa'i skyon du mi 'gyur /
gang ltar yang stegs gtsang mar sman raka gtor gsum /
phyi nang gi mchod pa sogs nye bar mkho ba'i yo byad thams cad tshang zhing bkod legs par bshams par bya'o //
de la bsgom bya'i dkyil 'khor ni bskyed rdzogs che 'bring chung gsum /
sngags sgrub /
phyag rgya rkyang sgrub rnams gang la brten kyang rung mod /
'dir las dang po pa la rgyas bsdus 'tsham pa'i dbang du byas te /
bskyed rdzogs chung ngu ltar nyams su len pa'i rim pa la /
sbyor ba tshogs gsag yan lag brgyad pa sngon du 'gro bas /
mtshams gcod nas brtsam ste sngon 'gro'i las bdun bde chen rnam rol ltar bya zhing /
de'ang nyin dang po'i dgong thun dang nyin gnyis pa man chad kyi thor thun la sngon 'gro rgyas pa dang /
phyi thun rnams la tshogs gsag dang /
srung 'khor gsal 'debs tsam gyis chog
/dngos gzhi'i cho ga ni /
bskyed rdzogs chung ngu'i las byang rang la brten na smos ma dgos /
gzhan du che 'bring gi las byang gang rung la brten pa yin na /
de dang de la chung ngu'i bsgom bya'i gnad sdud tshul gyi 'phrul shes par byas nas nyams su blangs kyang mi 'gal bas 'dir gyer sgom bde phyir bde chen rnam rol ltar las khyad par ba rnams 'dor len ji ltar bya ba'i chings ston te /
dang po ting 'dzin gsum ni /
hU~M/
rnam dag byang chub sems zhes pa nas /
hU~M badzra tsit+ta hU~M gi bar ro //
gnyis pa rten gzhal yas khang bskyed pa ni /
nam mkhar gnas pa'i hU~M yig las e yaM ra suM keM raM rnams chad pa las /
e A ka sha maN+Da la /
zhes pa nas /
mi phyed rab 'bar phreng ba 'khrigs pas bskor //
zhes pa'i bar ro //
gsum pa gdan bskyed pa ni /
ru dra kro d+hA ti ra baM/
paM pad+ma maN+Da la /
ma sUr+Ya maN+Da la /
a tsan+d+ra maN+Da la /
pho brang lte bar pad+ma'i ge sar la //
rab 'bar nyi ma dkar gsal zla ba'i dkyil //
ma hA de wa u ma de wIr bcas //
phyogs mtshams brgyad por zhes pa nas /
bsnol mar gyur /
zhes pa'i bar ro //
bzhi pa brten pa lha bskyed pa ni /
rgyu'i hU~M yig gdan steng babs pa las che mchog dang /
de'i thugs ka nas hU~M spros te dkyil 'khor brgyad po'i gtso bo rnams bsgom /
de thams cad hU~M las skad cig dran rdzogs su bskyed cing /
'khor rnams rang rang gi gtso bo'i 'khor la rang bzhin gyis gnas pa'i tshul du bskyed par sgom khog dang 'grel par gsungs pa ltar 'di skad ces /
nam mkhar gnas pa'i hU~M yig dbus kyi gdan la babs pa yongs su gyur pa las khrag 'thung thams cad 'dus pa'i spyi gzugs dpal chen po'i skur gyur par bsams la /
hU~M/
dbus phyogs mi 'gyur mthing nag e dbyings su /
khrag 'thung 'dus pa'i spyi gzugs dpal chen po //
che mchog mthing nag g.yas dkar g.yon dmar zhal //
phyag drug rtse dgu rtse lnga rtse gsum g.yas //
skra can thod rlon dung dmar g.yon na bsnams //
gnam zhal kha T+wAM thod khrag stob pas 'khyud //
rtsibs bzhi rigs kyi khrag 'thung yum bcas gsal //
oM badzra kro d+ha sogs so //
che mchog yab yum thugs las mthing nag hU~M//
phyogs mtshams dkyil 'khor brgyad kyi lte bar spros //
yongs gyur dpal chen khrag 'thung gtso bo brgyad //
rang rang 'khor dang bcas pa gsal bar gyur //
hU~M/
shar phyogs dkyil 'khor dbus su sogs gzhan 'dra ba las /
'khor gyi khyad par yang dag la /
rtsibs la rigs bzhi'i khrag 'thung yab yum 'khod //
gshin rje la /
rtsibs la gshed bzhi rang rang yum bcas 'khod //
rta mgrin la /
thod 'dzin 'khyud /
rtsibs bzhir g.yas g.yon byi la pu shud gdong //
mdun rgyab rdo rje pad+ma gar dbang 'khod //
phur pa la /
rtsibs la rigs kyi kI la ya bzhi 'khod //
ma mor /
gtso bo'i g.yas dang g.yon du bkrag gsal dang //
srid pa bde 'gro rtsibs la ma mo bzhi //
rig 'dzin la /
rtsibs la rigs kyi rig 'dzin rnam bzhi 'khod //
dregs 'dul la /
thod 'dzin 'khyud /
rtsibs la dregs pa'i sde dpon chen po bzhi //
drag sngags la /
rtsibs la sngags bdag dregs pa'i sde dpon bzhi //
oM badzra sarba duSh+TAM hU~M phaT/
rig 'dzin ma gtogs dpal chen khrag 'thung kun //
zhes pa nas /
dngos bstan thun mong gi mchod pa'i mjug gi
/thun mchog rigs kyi dngos grub bstsal du gsol //
zhes pa yan chad dkyus ltar gyi rjes su /
hU~M/
bde gshegs sku lnga'i zhes sogs kyi bstod pa sbrel lo //
de nas zhi ba'i skabs ltar lha'i snang zhen la ji srid mi skyo'i bar mnyam par bzhag nas /
des skyo na bzlas pa la 'jug ste /
de la gnyis /
tshom bu dgu so sor sgrub pa dang /
dril te bzla ba dang las la sbyar ba'o //
dang po ni /
rgyas par gong du bshad pa'i sku gsung thugs kyi dzapa? dgongs gsum bskyar bar bya zhing /
'dir bsdus pa bskyed rdzogs chung ngu'i dzapa? dgongs ltar na /
'od zer spro bsdu'i tshe ma mo yan chad la /
'od zer spros pas rgyal ba mchod pa bsnyen pa /
sems can gyi sdig sgrib sbyong ba sgrub pa /
tshur bsdu ba sgrub chen du gsungs pa ltar /
dpal dgu po rang rang gi thugs kar rin po che zur brgyad pa mchong gur phub pa lta bu'i klong du pad nyi zla ba'i dkyil 'khor la rang 'dra ba'i ye shes sems dpa' mtshon gang ba /
de'i thugs kar rdo rje sngon po rtse lnga pa'i lte bar nyi ma la gnas pa'i mi 'gyur ba'i thig le hU~M yig gi mthar sngags kyi phreng ba rnams shin tu phra ba'i gzugs kyis bskor bar bsam pa ni spro bsdu'i gzhi'o //
de nas rig 'dzin yan chad spro bsdu'i gnad gcig pas /
thog mar zhi sngags la bskyed rdzogs rgyas pa'i dus su phyag gi dkyil 'khor zhi ba'i lha tshogs las spro bsdu byed pa yin yang /
'dir rang rang gi thugs ka'i sngags phreng las 'od zer 'phros pas /
lha so so'i dbu rgyan rigs lnga'i khang bu la bzhugs pa'i de bzhin gshegs pa rigs lnga mchod pa sogs kyi spro bsdu sbyar /
khro bo rnams la rang rang gi thugs ka'i sngags phreng la blo bzhag ste /
sngags zlos pa'i tshe /
sa bon sngags phreng dang bcas pa las 'od zer kha dog sna lnga 'phros /
mkha' khyab kyi rgyal ba rnams la phog pas /
sku gsung thugs mnyes pa'i mchod pa phul /
khams gsum gyi sems can la phog pas sdig sgrib sbyangs nas thams cad dpal chen po'i skur gyur /
'od zer tshur 'dus rgyal ba rnams kyi byin rlabs dngos grub thams cad bdag la thim pas /
lus ngag yid gsum gyi sgrib pa byang /
snod bcud kyi snang ba thams cad lha dang gzhal yas khang gi rang bzhin /
sgrar grags pa thams cad grags stong gzhom med rdo rje'i sngags sgra
/dran rtog thams cad 'od gsal mnyam pa nyid kyi ngang la bzhag
/dregs 'dul la /
sa bon sngags phreng dang bcas pa las 'od zer 'phros /
dregs pa can thams cad la phog pas dbang du bsdus /
srog bskul bas thogs pa med pa'i las kyis gzas po sgrol bar bsam pa dang /
drag sngags la /
sngags phreng dang bcas pa las 'od zer 'phros /
dregs pa can rnams kyi stobs nus 'od kyi rnam par 'phrogs nas thugs srog gi zhabs kyu la thim pas bka' 'og tu 'dus te las la bskul bas dmod pa'i mtshon chas dgra bgegs sgrol bar bsam pa'o //
bka' sdod la /
'od zer 'phros dbang mo dang mkha' 'gro sogs bka' sdod rnams kyi srog snying la phog pas /
rang rang gi las kyi skal pa gang yod thogs pa med par sgrub par mos la bzla ba'o //
de ltar dzapa? dgongs gsal btab nas /
so so'i bsnyen pa rdzogs pa dang /
gnyis pa dril te bzla ba ni /
de nas dzapa? dmigs gzhan 'dra ba las /
khyad par rang nyid che mchog gi thugs ka'i sa bon sngags phreng dang bcas pa las 'od zer 'phros /
tshom bu'i lha tshogs thams cad bskul bas /
de thams cad kyi thugs ka nas 'od zer spro bsdu'i dmigs gnad bde chen rnam rol gyi dkyus ltar sbyar te /
khro bo spyi bsdus kyi snying po kho na la chig sgril du bzla ba'o //
las sbyor ni /
phrin las bzhi las 'dir drag po ste /
lha tshogs thams cad kyi thugs ka'i hU~M yig la drag sngags so lnga pas bskor bar bsams la /
sngags zlos pa'i tshe /
che mchog gi thugs ka'i sa bon sngags phreng dang bcas pa las 'od zer 'phros /
tshom bu'i lha tshogs thams cad bskul bas /
gtso 'khor thams cad kyi sku las 'od zer dmar nag tsha zhing rtsub pa glog ltar 'khyug pa 'phros /
gnod byed rnams la phog pas rtsa sbur mes bsregs pa bzhin sbyangs /
sems dag pa 'od gsal ba'i klong du grol bar bsams la /
drag sngags so lnga pa ngar dang bcas nas bzla ba ste /
las sbyor gyi bzlas pa cung zad tsam las mi byed na /
'di khro bo spyi sgrub kyi thun gsham du ji ltar rigs pa re bzlas pas chog go
/gang ltar yang thun bsdu ba na /
hU~M hU~M hU~M zhes snang srid thams cad 'od du zhu nas sogs kyis bsdus te /
mi dmigs spros bral khyab brdal bde ba chen po'i dbyings su mnyam par bzhag
/thun las ldang ba'i tshe /
phaT phaT phaT stong gsal gyi ngang las zhes sogs kyis thun mtshams kyi lhar langs la go bgo lus srung bya zhing /
smon lam dang shis brjod kyis mtha' brgyan te /
thun mtshams su'ang lha sngags 'od gsal gyi phyag rgya snang grags 'gyu gsum la gdab cing /
thun bzhir gcod tshul dang /
za nyal ldang ba'i rnal 'byor sogs zhi ba dang 'dra la /
'dir srod kyi gtor ma dang sbrel nas tshogs mchod kyang 'grub na bya /
tshul de lta bus grangs bsnyen ni /
zhi ba la gong du sger sgrub song na 'dir chig khri tsam gyis chog
/gzhan du na dpal brgyad po dang 'dra bas /
che mchog dang spyi sgrub la 'bum phrag bzhi'am gsum /
zhi ba dang dpal brgyad por 'bum phrag re /
bka' sdod la chig khri
/drag sngags so lnga pa chig khri'am lnga stong /
so so'i sgrub pa de tsam mi khom pas spyi sgrub la gtso bor 'don na /
che mchog la chig 'bum /
zhi ba dang dpal brgyad por lnga khri /
spyi bsdus kyi snying po 'bum phrag bzhi /
bka' sdod dang drag sngags so lnga pa chig khri re bzla'o //
dus bsnyen ni /
rab lo phyed gnyis sam lo gcig
/'bring zla ba dgu'am drug
/tha ma zla ba gsum mo //
mtshan ma'i bsnyen pa ni rtags dang nus pa mthong gi bar de srid du bzla ba'o //
de ltar bsnyen sgrub rdzogs nas nangs par grol rgyu'i dgong thun nas bzung mchod gtor gso /
bzlas pa'i mthar dzapa? khang phyes nas /
dngos grub bskul zhing bsdu ba'i dmigs pa zhi ba'i skabs ltar gsal btab nas lha sngags thams cad kyi gsham du sarba sid+d+hi pha la hoHbtags pa ci nus re bzla zhing /
srod thun de la tshogs mchod kyang nges par bya /
nub tha ma'i snga thun la mchod gtor rgya cher bsham /
bzlas pa dkyus ltar song mtshams /
slar yang 'byung po blta nyan tshar gcod pa'i phyir drag sngags kyis bgegs bskrad cing srung 'khor bsgom /
lha dang 'khon gcugs sbyang phyir bshags pa bya /
'gro don mthar dbyung phyir dam bca'/
rang nyid gzi byin bskyed pa'i phyir byin dbab /
mdun bskyed ye shes kyi 'khor lo mdun du phye la /
bdag dam tshig 'khor lo dngos grub len pa por byas te /
ye shes kyi 'khor lo'i gnas gsum las sku gsung thugs kyi byin rlabs dang dngos grub kyi skal ba thams cad 'od zer dkar dmar mthing gsum gyi rnam par byung ba bdag gi gnas gsum du thim pas mchog dang thun mong gi dngos grub thams cad thob par bsams la /
lha so so'i dzapa? kyi mthar sid+d+hi btags pa'i rjes /
sman gtor rak+tas mchod la /
hU~M/
dur khrod gsang ba mchog gi dkyil 'khor nas //
zhes sogs kyis dngos grub bskul zhing sgrub rten nam gtor ma gnas gsum du gtugs /
mthar lha tshogs thams cad 'od du zhu nas bdag gi thugs srog la bsdu zhing dbyer med du gyur par bsam /
gtor rdzas bdud rtsir mos nas myangs pas zag med kyi bdud rtsis rtsa khams thams cad khyab pas bde ba chen po'i ye shes 'bar bar bsams la mnyam par bzhag
/de nyin tshogs mchod dang /
spyi bye brag gi gtor chog kyang rgyas par bya dgos shing /
de yang cho ga'i dkyus ltar dngos grub len pa'i gong du bya ba'am /
skabs 'dir byas kyang mi 'gal zhing lag len la bde /
gang ltar yang gtang rag gi mchod bstod dang bzod gsol /
rdul tshon yin na ye shes pa gshegs su gsol lam /
yang na bris sku la bstim /
de dang ras bris yin na brtan bzhugs bya /
dam tshig pa srung 'khor dang bcas pa bsdu zhing /
thun mtshams kyi lhar langs te /
lus srung dang smon lam shis brjod rgyas par bya'o //
de rjes kha skong gi zhi ba'i sreg blugs bsnyen pa'i bcu cha'i grangs longs su gsag cing /
sngar tshogs mchod byas pa'i lhag gtor rnams bsags yod na /
bsreg rdzas lhag ma dang dkyil 'khor gyi mchod pa'i ras ma phyags bdar dang bcas pa lhan cig tu bsdus nas /
lhag ma'i cho ga skabs 'dir gtang yang rung /
sngar dngos grub blangs rjes kyi tshogs mchod la sbrel kyang mi 'gal /
srung ma'i gtor ma rnams phul nas chad tho bsgrag pa dang brtan ma skyong ba sogs kyang de dang 'dra'o //
de nas tho la mchod gtor sngar ltar phul nas gshegs su gsol la tho 'grol /
de nas kyang bag gseng zhing gnas srung ba rnams gsang ba spyi'i 'gros bzhin shes par bya'o /
!
/yang rgyun bzlas nar mar byed pa la mkho ba shin tu bsdus pa'i sgrub thabs 'phros don du bshad pa la gnyis te /
phyag rgya rkyang sgrub chig dril du sgrub pa dang /
lus dkyil la brten pa'i hU~M gi dril sgrub gnyis las /
dang po ni /
sems can thams cad kyi don du dpal he ru ka'i go 'phang thob par bya /
de'i ched du bdag gis bde gshegs 'dus pa'i sgrub pa bya'o snyam du sems bskyed /
rang nyid zhe sdang rdo rjer gsal ba'i snying gar zla ba la gnas pa'i hU~M yig
/de las byung ba'i 'od zer gyis tshogs zhing mkha' khyab tu spyan drangs la /
tshogs gsag yan lag brgyad pa dang /
tshad med bzhi bsgom /
de nas shUn+ya tA'i sngags kyis /
chos thams cad rang bzhin gyis rnam par dag pa stong pa nyid du gyur /
stong pa'i ngang las rang lus 'ja' tshon lta bu'i dbus su rang rig hU~M yig sngon por 'bar ba /
de las tsa yig ser po chad pa yongs su gyur pa las /
'khor lo ser po rtsibs brgyad phyogs mtshams so so dang rtsa rtse steng 'og tu phyogs pa khog pa yangs shing rgya che ba'i nang du /
lus 'od kyi phung po hU~M la 'dus te /
nyi gdan gyi steng du babs pa yongs su gyur pa las /
rang nyid khro bo gnod mdzes mthing nag zhal gcig phyag bzhi pa /
dang po gnyis thugs kar hU~M mdzad kyi phyag rgyas rdor dril dang /
'og ma gnyis zhags pa dang lcags kyu /
g.yon brkyang gi stabs kyis bzhugs pa'i gnas gsum du oM AHhU~M/
hU~M las 'od zer 'phros pas ye shes pa badzra sa mA dzaHsa spyan drangs /
dzaHhU~M baM hoHsa bstim /
slar yang thugs ka'i hU~M las hU~M bcu mched steng 'og phyogs mtshams kyi rtsibs steng du 'phros pa las khro bo bcu po thams cad mthing nag zhags pa dang lcags kyu 'dzin pa'i skur gyur /
bdag gi rtsa zhal nas oM sum+b+ha sogs hU~M bzhi pa brjod pas khro bcu las rang 'dra'i sprul pa grangs med spros pas bgegs thams cad bsdigs bskrad /
gtso bo phyogs skyong bcu bkug pa'i spyi mgrin snying gar /
gshin rje dang /
rta mgrin dang /
bdud rtsi 'khyil pa smad zur gsum me 'bar ba'i phur bu gsum sder mo'i sngags brjod cing btab pas bgegs rnams rtog pa dang bral te bde ba chen po'i ngo bor myos par gyur pa la /
rang gi thugs ka'i 'od zer gyis bgegs lhag ma ro dang bcas pa bsregs shing sbyangs /
slar yang thugs ka'i 'od zer gyis 'khor lo'i phyi rol tu rdo rje'i sa gzhi rwa ba drwa ba gur dang bla re /
de dag las kyang mda'i drwa ba mde'u phyir bstan pa /
me rab tu 'bar ba'i srung 'khor gyis khyab pas cis kyang mi shigs par gyur /
'khor lo'i nang du bdag gi thugs ka nas b+h+rU~M yig chad pa yongs su gyur pa las rin po che'i gzhal yas khang gru bzhi sgo bzhi pa rta babs bzhis brgyan pa mtshan nyid thams cad yongs su rdzogs pa'i dbus su pad nyi zla ba'i lte bar tshangs pa dang brgya byin gyi gdan la rang nyid 'khod par gyur /
snying ga'i 'od kyis srung 'khor gyi khro bcu rang la bsdu ste /
shar dang shar lho gnyis shar sgo nas rtsa zhal la thim /
lho dang lho nub gnyis lho sgo nas g.yas zhal la thim /
nub dang nub byang gnyis nub sgo nas rgyab zhal la thim /
byang dang byang shar gnyis byang sgo nas g.yon zhal la thim /
steng dang 'og gnyis spyi bo dang gsang gnas nas thim pa'i rkyen gyis bdag nyid 'od du zhu ba gdan gyi steng du 'od kyi gong bu cha gnyis su chad de /
nyi dkyil a dmar pos mtshan pa dang /
de'i steng du zla dkyil hU~M mthing gas mtshan pa kha sbyor gyi rnam pa can a dang hU~M las 'od zer 'phros /
sems can gyi don byas /
tshur 'dus zla nyi sa bon dang bcas pa la thim pas gsum ka 'od du zhu ba las /
rdo rje rtse lnga pa hU~M sngon po dang dril bu as mtshan par gyur /
de las 'od zer 'phros /
sangs rgyas kyi mdzad pa bsgrubs /
tshur 'dus yongs su gyur pa las bdag nyid dpal chen po bde gshegs 'dus pa'i spyi gzugs che mchog he ru ka sku mdog mthing nag zhal gcig phyag gnyis pa rdo rje rtse lnga pa dang dung khrag steng 'og tu 'dzin pas yum gnam zhal dbyings phyug ma sngo nag dril bu dang thod khrag stob pa la 'khyud pa khro gtum bzod par dka' ba 'bar ba chen po'i 'od zer can /
dur khrod rol pa'i chas kyis brgyan cing /
zhabs g.yon brkyang ba'i dor stabs kyis ye shes kyi me'i klong na bzhugs pa /
de'i dpral bar oM dkar po /
mgrin par AHdmar po /
snying gar hU~M sngon po /
hU~M gi 'od zer gyis dbang lha rigs lnga 'khor bcas spyan drangs /
de rnams kyis oM sarba ta thA ga ta a b+hi She ka ta sa ma ya shri ye hU~M/
zhes gsung zhing bum pa'i chus dbang bskur /
sku gang /
dri ma dag
/chu lhag spyi bo'i gnas lngar 'khyil pa las mi bskyod pas gtso byas pa'i rigs lngas dbur brgyan /
slar yang snying ga'i hU~M las 'od zer 'phros pas dpal chen dkyil 'khor dgu'i lha tshogs la sangs rgyas dang byang sems dpa' bo mkha' 'gro'i tshogs kyis bskor ba badzra sa mA dzaHsa spyan drangs /
dzaHhU~M baM hoH
gnyis su med par gyur /
snying ga nas spros pa'i lha mo rnams kyis bdag nyid la mchod par mos la /
oM sarba ta thA ga ta badzra ma hA kro d+ha shrI he ru ka sa pa ri wA ra badzra ar+g+haM nas /
shab+da pra tIts+tsha swA hA'i bar dang /
pany+tsa a mr-ita khA hi /
ma hA ba lin+ta khA hi /
ma hA rak+ta khA hi /
bo d+hi tsit+ta ma hA su kha hoH
zhes pas mchod nas /
bstod pa ni /
hU~M:
bde gshegs thams cad mnyam nyid thugs kyi ngang :
chos sku skye med dbyings las ma g.yos kyang :
thabs la mkhas pas drag po'i skur ston pa :
sgrub pa bka' brgyad lha la phyag 'tshal bstod :
de nas lha'i gsal snang nga rgyal la mnyam par bzhag
/des skyo na /
rang gi thugs rin po che zur brgyad pa mchong gur phub pa lta bu'i klong du pad nyi la rang 'dra'i ye shes sems dpa' tshon gang ba /
de'i thugs kar zla ba'i steng du rdo rje sngon po rtse lnga pa'i lte bar zla ba la gnas pa'i hU~M yig sngon po phra zhing 'bar ba la bzla bya'i sngags phreng dmar po g.yas su 'khor ba las 'od zer byung ba yab kyi ye shes sems dpa' dang dam tshig sems dpa'i zhal nas thon /
yum gyi zhal du zhugs /
sku'i dbyibs brgyud /
pad+mar son /
yab kyi rdo rje'i lam nas zhugs pa thugs kar thim /
de'i tshe sngags kyi 'od zer me 'od ltar 'bar bas nad gdon sdig sgrib thams cad bsregs shing sbyang ba'am /
yang na bdud rtsi dkar po 'o ma'i rgyun lta bus sbyangs shing bkrus pas lus dwangs shel ltar dri ma med par bsams la /
zhi ba'i bo d+hi tsit+ta dang /
khro bo dpal dgu'i snying po rnams cung zad re dang /
gtso bor spyi sngags rgyas pa 'bru bcu dgu pa'am /
yang na spyi sngags bsdus pa oM AHhU~M gi yid bzlas dang ngag bzlas spel ma dang /
shin tu bsdus pa hU~M ring hU~M thung bzla ba ste /
phyi ma gnyis la thugs ka'i hU~M mthar sngags phreng 'khor ba mi bsgom pas /
hU~M yig las 'od zer byung ba yab kyi zhal nas thon pa'i khyad par ma gtogs gzhan 'dra'o //
thun mthar gtor ma phul nas 'dod don gsol /
yig brgyas nongs pa bshags /
oM AHhU~M muH
zhes pas ye shes pa gshegs /
dam tshig pa rim par bsdus te 'od gsal stong nyid kyi ngang la ci gnas mnyam par 'jog
/de las lhar langs nas bsngo ba byas te spyod lam la 'jug pa'am /
yang na thun dang po rnams la gshegs bsdu gnyis ka mi byed par /
lha'i thugs ka nas rang nyid sras kyi tshul du spyod lam la 'jug cing /
bya ba zin nas rang la bstim /
thun tha ma la gshegs gsol dang nyer bsdu bya ba yin no //
gnyis pa lus dkyil la brten pa'i hU~M gi dril sgrub ni /
tshogs gsag sngon du 'gro bas /
stong pa'i ngang las 'od gsal gyi rang mdangs rdo rje srung ba'i 'khor lo chen pos mi shigs par bcings pa'i dbus su hU~M hU~M/
zhes brjod pas rang nyid skad cig gis che mchog he ru ka sku mdog mthing nag zhal gcig phyag gnyis pa /
g.yas rdo rjes g.yon pa'i dung dmar dkrugs pa /
pad zla nyi ma dregs pa'i gdan la zhabs gnyis g.yon brkyang pa'i stabs kyis bzhugs pa /
rang 'dra'i yum dang gnyis su med par 'khril ba /
yab kyi sku'i nang stong chen sgrib thogs dang bral ba 'od kyi rang bzhin can gyi dbus su rtsa 'khor rnams gsal bar mos nas /
rang gi spyi bo'i gtsug tu pad nyi zla ba'i gdan la hU~M hU~M zhes brjod pas rdo rje slob dpon /
de bzhin du spyi bo sku'i 'khor lo'i dbus su hU~M hU~M gis 'jam dpal gshin rje yab yum /
mgrin pa gsung gi 'khor lor hU~M hU~M gis rta mgrin yab yum /
snying ga thugs kyi 'khor lor hU~M hU~M gis yang dag yab yum /
lte ba las kyi 'khor lor hU~M hU~M gis rdo rje gzhon nu yab yum /
gsang gnas bde ba'i 'khor lor hU~M hU~M gis bla med he ru ka yab yum /
rkang pa rlung gi 'khor lo g.yas par hU~M hU~M gis dregs 'dul yab yum /
g.yon par hU~M hU~M gis drag sngags yab yum /
de thams cad kyang sku mdog mthing ga zhal gcig phyag gnyis rdo rje dang dung khrag 'dzin pas rang 'dra'i yum dang 'khril ba /
zhabs g.yon brkyang ba'i dor stabs can no //
sgom tshul 'di nyid ye nas rang byung gi lha'i rnam pa lam byed de /
gnyug ma'i lha de glo bur dri bral gyi rgyal ba rnams dang gdod ma nas rang bzhin dbyer med du bzhugs pas na ye shes spyan drangs nas bstim pa sogs mi dgos so //
de ltar me long nang gi gzugs brnyan ltar rnam pa gsal la der 'dzin med pa'i lha sku gsal stong gi ngang la ci gnas mnyam par bzhag
/des skyo na bzlas pa la 'jug ste /
spyi bo'i bla ma nas gsang ba'i bla med he ru ka'i bar gyi lha'i thugs ka'i hU~M las 'od zer rim par 'phros /
rkang pa'i rtsa bo che g.yas g.yon nas song ste /
dregs 'dul dang drag sngags kyi thugs ka'i hU~M la zhugs /
de las 'od zer phyir 'phros pa phyogs bcu'i rgyal ba sras bcas la phog pas yang dag pa'i ye shes kyi dbyings su bsdus /
sems can thams cad la phog pas sems can gyi dran rtog dang nyon mongs pa'i dri ma sbyangs nas ye shes kyi lhar gyur /
rang gi sgo gsum gyi sdig sgrib sbyangs /
hU~M gi 'od zer dkar 'tsher gyis gyur nas dmigs med bsam brjod dang bral ba'i ngang la bzhag pas /
nyon sgrib dag par bsams la /
mchu btsum ste rlung gi rta la drangs nas hU~M hU~M zhes ring por bzla ba'o //
yang phyogs bcu'i rgyal ba sras bcas dang sems can thams cad ye shes kyi lhar gyur pa de thams cad kyi thugs ka'i 'od zer tshur 'dus dregs 'dul dang drag sngags la thim /
de las 'od zer yar rim par spros pas ma mo la thim pas bya grub /
rdo rje gzhon nur thim pas sor rtog
/yang dag la thim pas me long lta bu /
rta mgrin la thim pas mnyam nyid /
gshin rje gshed la thim pas chos kyi dbyings kyi ngang du gsal bar bsam /
de las 'phros pa'i 'od zer spyi bo'i bla ma la phog pas ye shes lngar dbang bskur /
chos nyid rang byung gi ye shes gsal la ma 'dres 'gag med du rang shar bas shes sgrib dag par bsams la /
sngar bzhin hU~M ring por bzla'o //
de nas sbyor ba'i sgo nas bde ba'i ye shes bskyed pa ni /
spyi bo'i bla ma yab yum rjes chags kyis snyoms par zhugs pa'i byang sems babs pa bdag gi tshangs bug nas spyi bo'i lha'i tshangs bug tu thim pa sogs rim par rtsa 'khor gyi 'khor lo drug gi lha thams cad mnyam par sbyor ba'i byang sems babs pas 'khor 'das gnyis med bde ba chen po'i ye shes lhag gis skyes par bsams la mnyam par bzhag nas /
sngar bzhin hU~M ring bzla'o //
yang sgrol ba'i sgo nas dgra bgegs tshar bcad pa ni /
spyi bo'i rig 'dzin bla ma'i thugs ka nas 'od zer 'phros pa 'jam dpal sku'i lha la phog pas /
de'i g.yas phyogs nas khro bo dang g.yon phyogs nas khro mo brgyad cu rtsa gnyis mtshon cha thogs pa byung nas /
mgrin pa la sogs pa 'khor lo lnga rim gyis brgyud rkang pa nas phyir 'phros pas dgra bgegs thams cad rtsad nas bcad par bsam pa ni thugs rjes gzhan bsgral ba'o /
khro bo dang khro mo rnams tshur 'dus nas 'od du zhu ba dregs 'dul dang drag sngags la thim /
de nas yar rim bzhin gnas lnga'i lha la thim pas dug lnga rtsad nas bcad /
ye shes lnga'i rang bzhin du gyur te rig 'dzin bla ma'i thugs kar thim pas /
rang gzhan lha sngags kyi snang ba thams cad gsal stong mi dmigs pa'i klong du grol bas de'i ngang bskyang ba ni rtog pas bdag bsgral ba ste /
de ltar gsal btab nas hU~M drag cing thung bar bzla ba yin no //
thun bsdu ba na hU~M hU~M zhes brjod pas lus kyi lha rnams gnas de dang der 'od du zhu /
gzhi'i lha yang nam mkha' la sprin dengs pa ltar 'od gsal gyi dbyings su bsdus te rnam par rtog med lhun grub nam mkha' lta bu'i ngang la ci gnas su bzhag
/de'i ngang nas chu las nya ldang ba ltar lhar skad cig gis langs la bsngo ba bya ba yin no //
de dag gis ni bsnyen thabs kyi lag len dmar khrid bye brag tu bshad pa bstan zin to //
de ltar sgrub chen bka' brgyad bde gshegs 'dus pa'i bsnyen pa'i go don lag len dang bcas pa gsal bar byed pa'i yi ge rin chen sgron me zhes bya ba 'di ni dpal ri sprul sku rin po che'i gsung gis rje bla ma bka' drin mtshungs pa med pa gter chen chos kyi rgyal po la ched du gsol 'debs gnang ba las /
rje bla ma dam pa'i zhal snga nas tshul 'di khyod kyis sgrubs shig ces bka'i gnang ba thob pa ltar gang gi bka' drin kho nas 'tsho ba'i smyos btsun rmongs pa d+harmA shrIs chu lug hor zla bcu gcig pa'i yar ngo'i tshes gnyis la khra 'brug sprul ba'i gtsug lag khang chen po dang 'brel ba'i 'dabs gsang sngags pho brang du rdzogs par sbyar ba ste /
'dis kyang gsang chen rdo rje theg pa'i bstan pa rin po che sgo thams cad nas phyogs thams cad du dar zhing rgyas la yun ring du gnas pa dang /
'gro ba thams cad bde skyid kyi dpal dang mi 'bral bzhin du bla na med pa'i byang chub he ru ka'i go 'phang myur du thob par gyur cig //
/
