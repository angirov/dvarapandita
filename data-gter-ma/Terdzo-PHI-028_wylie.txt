@#//
glud gtor gyi cho ga nyer mkho khyer bde phan bde'i dga' tshal zhes bya ba bzhugs so //
bka' gter spyi khyab yi dam gang la'ang sbyar du rung /
na mo gu ru de wa DA ki nI b+h+yaH
mi phyugs gang yang rung ba'i don du glud rdzong byed par 'dod pas /
so so'i lus kyi dri ma dang bsres pa'i 'bru sna'i zan las bsgrub bya'i gzugs skye mched dod par bcos pa'i mthar ci 'byor pa'i dkor chas gtibs /
grangs gsog na glud phran changs bu gtor ril bcas grangs mnyam du bya /
de nas bdag bskyed yi dam gang rigs kyi gzhung rgyas bsdus ji ltar rigs pa bzlas pa dang bcas grub pa'i mthar /
bsgrub bya mdun du 'khod pa'am /
gnas gzhan du gtong na'ang rung ste /
glud gtor rnams bsang chus bran la /
a mr-itas bsang /
swa b+hA was sbyang /
stong pa'i ngang las glud gtor rnams oM AHhU~M swA hA lnga zhu ba las byung ba'i rin po che las grub pa'i mi gzugs smra mkhas 'gro shes yid du 'ong ba /
mgron rnams dgyes pa'i rdzas su gyur /
oM AHhU~M swA hA/
lan gsum gyi byin gyis brlab /
gtor ma rnams /
raM yaM khaM gsum gyis sbyang /
oM AHhU~M gis ngo bo bdud rtsi'i rgya mtsho las /
rnam pa 'dod pa'i yon tan lngas nam mkha' gang bar gyur /
oM AHhU~M/
lan gsum /
de nas rang nyid lha'i nga rgyal brtan pos /
rang gi thugs ka'i hU~M gi 'od zer sne mo las khro bo 'dod pa'i rgyal po dmar skya drag shul can lcags kyu dang zhags pa thogs pa dpag tu med pa byung nas ras bal rlung gis gtor ba ltar 'jig rten gyi khams thams cad khyab ste /
'chi bdag gshin rje 'khor dang bcas pa'i gtsor byas /
srid pa'i rtse mo nas dmyal khams yan chad kyi bgegs rigs thams cad rang dbang med par mdun du bkug par gyur /
hU~M/
dus gsum sangs rgyas thams cad kyi //
thugs las sprul pa'i khro bo ni //
thams cad 'gugs mdzad khro bo'i rgyal //
TA ki zhes bya byung nas ni //
bgegs rnams 'gugs pa'i las mdzad do //
nam mkha' stong pa 'gugs byed na //
gzugs su snang ba smros ci dgos //
bem po'i rdo yang 'gugs byed na //
rnam shes ldan pa smros ci dgos /
khugs shig drongs shig khro bo'i rgyal //
bgegs rnams thams cad myur khugs shig
/TA ki hU~M dzaH
zhes lan gsum la sogs pas bkug
/dmigs pa gsal na gcig gis chog
/hU~M/
zhe sdang gdug pa'i sems rnams zhi bar gyis //
snying rje byams pa'i sems su da byon la //
dga' mgu rangs pa'i sems kyis gtor ma longs //
zhi ba byang chub sems dang ldan par mdzod //
ces brjod pas /
de rnams gdug sems zhi nas dga' zhing gus pas gtor glud len pa'i tshul du 'khod pa la /
glud de dag re re las rang rang 'dra ba'i rin po che'i mi   'di dang 'og tu rta phyugs sogs la so so'i ming kha bsgyur bas 'thus /mchan /rgyan cha lugs dang ldan pa nam mkha'i khams gang ba byung nas bgegs rigs so so la byin pas thob cing /
gtor ma bdud rtsi'i rgya mtsho dang de las byung ba 'dod yon lnga gnam sa gang ba yang thams cad kyis thob par gyur /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
lag pa g.yon pa se gol dang bcas pas lan bdun la sogs pa dmigs pa rgya chen pos rang yid ches kyi bar du bsngos pas bgegs rnams kyis kyang de ltar thob pa yin la /
de bzhin gshegs pa bzhi'i mtshan brjod pas /
'thab rtsod dang pham rgyal med par so so'i mig gi yul du gzugs mdzes pa /
rna ba'i yul du sgra snyan pa /
sna'i yul du dri zhim pa /
lce'i yul du ro bda' ba /
lus kyi yul du reg bya 'jam pa /
yid kyi yul du bde ba phun sum tshogs pa /
ji ltar mdzes pa'i rgyan spungs pa /
mal cha dang /
na ba'i gsos sman dang /
bza' ba dang /
bca' ba dang /
myang ba dang /
ldag pa dang /
btung ba dang /
gzhan yang dar zab ras chen dang /
stag gzig lpags pa /
go khrab /
gos snam /
rin po che sna tshogs /
'bru sna tshogs /
'bri g.yag rta phyugs la sogs pa /
mdor na so so rang rang gi yid la gang 'dod pa thams cad byung ste dus 'di nas gzung ji srid 'khor ba ma stongs kyi bar du zad par mi 'gyur ba'i gter la longs spyod par gyur /
hU~M/
khyer cig khyer cig stobs ldan rnams //
sred dang chags dang zhen pa dang //
dran dang bzung dang bsams dang reg
/glod dang zhi dang grol bar mdzod //
ces lag pa g.yas kha sbubs pa'i mtheb mdzub kyis glud gtor bzung la mi de yi g.yas su lan gsum shab pa'i tshul du bskor bas /
de'i chag che nyam nga thams cad 'ub kyis bsdus nas glud la thim pas /
mi de dkar sang gis song bas bar chad mi mthun pa'i phyogs thams cad bral bar bsam la /
gtor glud de mi snod stong rgyab tu khur ba kha phyir phyogs pa de'i rgyab tu bor te /
yang gtor glud re re bzhin gong ltar bsngos la /
lo grangs sogs rdzogs pa dang /
hU~M/
nyon cig bgegs dang log 'dren tshogs //
byang chub bsgrub la mi dbang zhing //
lus sems sbyor ba ngan pa yis //
mi la gnod cing 'tshe byed pa //
tshe la rku zhing srog la 'jab //
zhe sdang gdug pa'i sems 'chang ba'i //
'byung po'i rigs su gang gtogs pa //
mtho ba srid pa'i rtse mo nas //
na rag dmyal khams yan chad kyi //
'byung po'i rigs gyur thams cad dang //
'chi bdag gshin rje'i rgyal po dang //
btsun mo dus mtshan nag mo dang //
ka la pA sha ya ba ti //
nam gru ma dang ka sha li //
gshin rje pho mo ma lus dang //
bgegs rigs stong phrag brgyad cu dang //
byis pa'i gdon chen bco lnga dang //
nad yams dal gyi bdag mo dang //
bgegs kyi rigs gyur thams cad kyang //
glud dang gtor mas tshims gyis la //
rang rang so so'i gnas su song //
mchod sbyin gtor glud rgya chen 'di //
ting 'dzin dgongs pas byin gyis brlabs //
so sor thob pa sngags kyis byas //
phyag rgyas 'thab rtsod pham rgyal med //
'di bzhes gnod sems zhi bar gyis //
sngon gyi lan chags yod na yang //
bu lon khyer la sha mkhon byang //
mchod sbyin bzang po 'di khyer la //
'chi bdag 'khor bcas rang gnas dengs //
lan chags glud gtor byin nas kyang //
da rung gnod pa'i sems 'chang na //
'bar ba khro bo'i byin rlabs kyis /
khyed rnams rdul du brlag par byed //
rdo rje chen po sangs rgyas bka'i //
tshig las 'das na rdul du brlag
/de bas rang rang gnas su dengs //
zhes gu gul bsreg
/yungs thun gyis brab /
gnyen po'i drag sngags dang hU~M bzhi'i sngags bzla zhing dkar dmar gyi gsur dang bcas te /
gtor glud rnams lha 'dre gnas pa'i sar bskyal ba yin no //
brgyud ldan bla ma'i phyag len khungs btsun 'khrul med yin te /
7rje gter chen bla ma rig 'dzin gter bdag gling pas dus rgyun du phyag bzhes su mdzad pa'o //
mang+ga laM///
/
!
glud gtor bsdus pa brgya rtsa gtong thabs bzhugs so //
theb rtse nang ngam gang rung snod du ni //
rgyun du gtong na chu dang nas kyang rung //
nad pa'i glud du btang na ngar mi'i gzugs //
changs bu ting lo la sogs bshams byas la //
skyabs 'gro sems bskyed tshad med rnam bzhi bsgom /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
rang nyid kha sar+pa Ni'i sku ru gyur //
b+h+rU~M las rin chen snod du gtor ma ni //
'dod pa'i yon tan lnga dang ldan par gyur //
oM AHhU~M/
dkon mchog gsum gyi bden pa'i mthu stobs kyis //
bdag cag dpon slob mi nor 'khor bcas la //
gnod pa'i lan chags bgegs rnams 'dir khugs shig
/TA ki hU~M dzaH
bde gshegs rin chen mang dang gzugs mdzes dang //
'byams klas 'jigs kun bral la phyag 'tshal lo //
bgegs chen bzhi dang stong phrag brgyad cu'i bgegs //
lan chags bu lon sha mkhon bcas rnams la //
bdag cag dpon slob mi nor 'khor bcas kyi //
sha rin khrag tshab glud gtor 'di 'bul lo //
na maHsarba ta thA ga ta a ba lo ki te oM sam+b+ha ra sam+b+ha ra hU~M/
glud gtor 'di yis mgu zhing tshims gyis la //
phyin chad 'khor 'dir gnod par ma byed cig
/ces tshar mang du btang rjes /
chos sbyin spyi ltar byas la /
gnod byed bgegs rigs lan chags rnams //
so so rang rang gnas su gshegs //
sarba b+hU ta gats+tsha gats+tsha /
zhes pas mgron rnams rang gnas su btang rjes /
gtor ma phyi rol du bskyal /
nad pa yin na lo grangs btang nas lo bdud phyogs su 'bul /
gang ltar yang bsngo smon dang shis brjod kyis mtha' brgyan par bya'o //
'di ni rgyun du gtong na rang ngam nad pa la shin tu phan pas nyams su blang ba gal che'o //
ces rang ngam nad pa gang la'ang sbyar chog pa'i glud gtor lo grangs dang brgya rtsa sogs khyer bde 'di bzhin dgos pa 'ga' byung nas karma a rA gas sbyar ba'o //
shu b+haM///
/
