@#//
gsang sngags rnying ma'i theg pa dgu'i 'jug sgo las /
dang po skyabs su 'gro ba sbyin pa'i cho ga shin tu bsdus pa bzhugs so //
na mo gu ru shAkya siM hA ya /
ston pa shAkya seng ger phyag 'tshal nas //
theg pa thun mong skyabs sdom 'bogs thabs 'god //
ston pa'i sku'am mtshan brgyad kyi zhal thang bsham /
mchod pa rnam lnga maN+Dal la sogs pa bshams na legs /
de nas mdun du gcig gam mang po yang rung ste /
phyag 'tshal nas thal mo snying gar sbyar te tsog pur 'dug tu bcug la /
'o na da lam khyed rang rnams dam pa'i chos kyi sgor 'jug 'dod pa de shin tu legs /
de'i rgyu mtshan ci zhe na /
o rgyan rin po che'i zhal nas /
dal 'byor 'di ni shin tu rnyed dka' yang //
'chi bdag nad kyis nye bar btab pa'i tshe //
chos med mi rnams stong log snying re rje //
zhes gsungs pa ltar /
mi lus 'di lta bu yang yang mi thob /
da res kho na tsam yin /
da res lus 'di yang mi rtag ste nam 'chi cha med /
shi ba'i 'og tu skye sa rigs drug gang rung gcig las 'os med /
rigs drug gang rung du skyes kyang sdug bsngal gyi rang bzhin yin te /
o rgyan rin po che'i zhal nas /
thar med las kyi grong khyer drug po 'dir //
gcig nas gcig tu zo chu'i 'khyud mo bzhin //
thar med 'khor ba'i 'gro rnams snying re rje //
zhes gsungs so //
sdug bsngal de las thar bar byed pa la dam pa'i chos kyi sgor 'jug dgos /
chos de la'ang theg pa rim pa dgu yod pa las /
de la skas 'dzegs pa ltar rim pa bzhin du theg pa thun mong nas 'jug dgos te /
o rgyan rin po ches sgrub chen gyi gzhung rnams nas /
kyai /
rigs kyi bu rnams yon tan thams cad kyi gzhi ma /
dam pa'i chos theg pa chen po 'di nyid /
sdom pa gsum las byung bas /
dkon mchog gsum la skyabs su song /
zhes sogs dang /
sngar ma thob pa rnams la skyabs 'gro sogs sdom pa rnams thebs par 'bogs dgos par gsungs pas /
da res khyed rnams la skyabs gsum 'dzin pa'i dge bsnyen gyi sdom pa de 'bogs pa yin pas /
mdun du bshams pa'i sku rten 'di rnams dang dbyer med par gyad dang seng ges btegs pa'i rin po che'i khri pad+ma dang zla ba'i gdan la /
bstan pa'i bdag po bcom ldan 'das shAkya seng ge sku mdog gser btso ma'i mdog lta bu la mtshan bzang po sum cu rtsa gnyis /
dpe byad bzang po brgyad cus spras pa /
sku la chos gos rnam gsum gsol zhing rdo rje'i skyil krung gis bzhugs pa /
phyag g.yas sa gnon dang bcas pa'i rdo rje 'dzin cing /
g.yon mnyam gzhag gi steng na lhung bzed 'dzin pa /
'od dang 'od zer 'phro zhing 'phags pa gnas brtan bcu drug la sogs pa /
theg pa che chung gi dge 'dun rgya mtshos bskor ba mngon sum du bzhugs par sgoms shig
/ces dmigs pa sprad nas /
rang nyid thal mo snying gar sbyar te /
za hor rgyal po'i yul dbus su :
bdud dpung 'dul ba'i dngos grub brnyes :
shAkya seng ge zhes su grags :
khyed kyi rjes su bdag sgrub phyir :
byin gyis brlab phyir gshegs su gsol :
oM gu ru shAkya seng ge badzra sa mA dza :
dzaHhU~M baM ho :
tiSh+Tha lhan :
de ltar bcom ldan 'das shAkya seng ge 'khor dang bcas pa dang /
nged slob dpon dang bcas pa'i drung du /
dus da nas gzung ste /
ji srid 'tsho'i bar du skyabs gsum 'dzin pa'i dge bsnyen gyi sdom pa zhus te /
bdag dang sems can thams cad 'khor ba'i sdug bsngal thams cad las skyob par bya snyam pa'i 'dun pa rtse gcig gis ston pa sangs rgyas la dmigs te phyag gsum /
'dis gsungs pa'i chos la dmigs te phyag gsum /
nged la slob dpon zhu ba'i phyir phyag gsum dang dgu phrugs de 'tshol cig
/ces phyag dgu 'tshal du bcug go
/de nas sngar ltar 'dug bcug go
/da nas gzung ste sangs rgyas la ston pa zhu /
chos la skyabs su zhu /
dge 'dun la grogs zhu snyam pa gyis la rjes zlos mdzod /
btsun pa dgongs su gsol /
bdag ming 'di zhes bgyi ba /
dus 'di nas gzung ste /
ji srid 'tsho'i bar du /
rkang gnyis rnams kyi mchog
/sangs rgyas la skyabs su mchi'o //
chags pa dang bral ba rnams kyi mchog
/chos la skyabs su mchi'o //
tshogs rnams kyi mchog
/dge 'dun la skyabs su mchi'o //
bdag ji srid 'tsho'i bar du /
skyabs gsum 'dzin pa'i dge bsnyen du /
btsun pas gzung du gsol /
de ltar lan gcig song nas /
lan gnyis pa'i rjes zlos mdzod /
ces lan gnyis pa gong ltar ro //
da lan gsum pa'i mjug tu khyed rang rnams kyi rgyud la skyabs gsum 'dzin pa'i dge bsnyen gyi sdom pa skye /
nga yang khyed rang rnams kyi slob dpon du 'gyur ba yin pas /
'di'i rjes zlos mdzod /
btsun pa dgongs su gsol /
bdag ming 'di zhes bgyi ba /
dus 'di nas gzung ste /
ji srid 'tsho'i bar du /
rkang gnyis rnams kyi mchog
/sangs rgyas la skyabs su mchi'o //
chags pa dang bral ba rnams kyi mchog
/chos la skyabs su mchi'o //
tshogs rnams kyi mchog
/dge 'dun la skyabs su mchi'o //
bdag ji srid 'tsho'i bar du /
skyabs gsum 'dzin pa'i dge bsnyen du /
slob dpon gyis gzung du gsol /
da nged kyis thabs yin no //
brjod pa'i tshe /
khyod rang legs so //
brjod cig
/rang gis /
thabs yin no //
slob mas /
legs so //
brjod do //
des khyed rnams la skyabs gsum 'dzin pa'i dge bsnyen gyi sdom pa legs par thob pa yin pas /
deng phyin chad bslab pa rnams bsrung dgos /
de la bsrung bya'i bslab pa dgu ste /
sangs rgyas la skyabs su song na /
sangs rgyas kyi sku gzugs /
tha na sats+tsha'i dum bu yan chad la ma gus pa spang zhing gus pa bsgrub /
chos la skyabs su song na /
chos yi ge 'bru gcig yan chad la gus pa bya /
dge 'dun la skyabs su song na /
tha na lhan pa ser po gru bzhi btab pa yan chad la ma gus pa spang zhing gus pa bsgrub /
sangs rgyas la skyabs su song na /
phyi rol pa'i lha la phyag mi 'tshal /
chos la skyabs su song na /
sems can la gnod pa mi bya /
dge 'dun la skyabs su song na /
grogs mu stegs can mi bsten /
nangs nub skyabs 'gro la brtson pa dang /
ci za ci 'thung phud kyis dkon mchog gsum mchod pa dang /
na tsha sdug bsngal ci byung yang dkon mchog gsum las gzhan pa'i skyabs mi tshol ba rnams legs par srungs shig
/gal te de rnams ma bsrung na skyabs su 'gro ba'i sdom pa las nyams pas /
tshe 'di phyi'i skyabs med cing ngan song dang 'khor ba mtha' med du 'khyams pa'i nyes pa chen po 'ong /
legs par bsrungs na /
skye bo tha mal pa dang /
phyi rol pa las khyad par du 'phags pa dang /
sdom pa dang dam tshig thams cad kyi gzhi rten du 'gyur ba dang /
sangs rgyas bcom ldan 'das kyi 'khor rnam bzhi'i grar chud pa dang /
las kyi rnam smin ma gtogs pa'i /
tshe 'di'i nad dang sdug bsngal thams cad las skyob pa dang /
sdig pa thams cad srab par 'gyur ba dang /
ngan song du mi ltung ba sogs phan yon chen po thob ste /
o rgyan rin po ches /
rten sdom pa gsum gyi rten du rung /
ci byas tshogs su 'gro
/gnas skabs kyi bar chad sel ba dang /
'khor ba'i duHkha las skyob /
mu stegs la sogs pa lam log par mi 'gro
/lam dam pa'i gzhi things bas ci byas tshogs su 'gro bas mchog tu gces pa yin no //
zhes gsungs so //
da ming 'dogs pa dang skra breg pa ni /
'dul ba'i gzhung las ni rab byung dang dge tshul sgrub pa'i dus kyi bar byed dgos par yang ma gsungs na'ang /
bod yul 'dir tshangs spyod dge bsnyen la skra breg pa dang /
ming brje ba sogs byed par bod kyi mkhas grub kun gyi phyag bzhes su grags che zhing /
khyad par du'ang gangs can ljongs kyi grwa sa chen po 'dzin pa'i gdung rgyud pa rnams la skyabs gsum 'dzin pa'i dge bsnyen du bsgrubs nas skra phud len cing mtshan gsol /
rab tu byung ba'i na bza' yang mnab srol dang /
mtha' 'khob rgyal po dang blon po chen po rnams la yang /
skyabs gsum 'dzin pa'i dge bsnyen du bsgrubs nas /
mtshan gsol skra phud len par bod kyi bla chen rnams kyis mdzad pa'i phyag len ltar /
skra phud len pa yin pas /
gtsug phud breg gam brjod dus slob mas bregs smros shig
/mchod g.yog gcig gis gri bzung nas /
skra la 'ju bcug la /
slob dpon gyis /
gtsug phud breg gam /
brjod dus /
slob mas /
bregs /
brjod /
skra phud slob dpon gyi phyag tu bzhag
/de nas rten gyi mdun der bzhag go
/'o de snga khyod rnams sangs rgyas kyi bstan pa'i grar ma tshud /
dam pa'i chos sgor ma zhugs pa yin pa las /
de ring nas dam pa'i chos sgor zhugs pa yin pa las /
skra bregs ming brje ba 'di brjed tho yin pas /
bsam pa thams cad dam pa'i chos dang mthun par mdzod cig
/ming yang rgya gar na nyan thos sde pa bco brgyad so so'i ming nas drangs nas 'dogs /
bod du slob dpon so so'i mkhan po'i mtshan la drangs nas 'dogs pa'i srol snang na'ang /
o rgyan rin po che'i lung bstan bka' rgya ma las /
pad+ma la drangs nas 'dogs pa legs par gsungs pas /
da lam khyod kyi ming la'ang che ge thogs /
zhes o rgyan nam /
pad+ma'am /
gu ru'am /
rdo rje sogs kyi dbu can la /
sbyin pa /
tshul khrims /
bzod pa /
brtson 'grus /
bsam gtan /
shes rab /
thabs mkhas /
stobs chen /
ye shes /
snying rje /
byams pa /
dga' ba /
kun khyab /
rab dga'/
dri med /
'od 'phro /
'od zer /
rnam dag
/blo gros /
legs pa /
chos mchog
/chos sku
/'od gsal /
slob lam /
mthar phyin /
mnyam nyid /
don grub /
yon tan /
tshangs dbyangs /
nor bu /
chos 'khor /
rta mchog
glang po /
brgya byin la sogs /
gzhan gang 'os btags so //
'o des khyed rnams kyis skyabs gsum 'dzin pa'i dge bsnyen gyi sdom pa legs par thob pa yin pas bka' drin che'o //
zhes brjod la phyag gsum 'tshol /
zhes brjod la grol lo //
de nas skra skar legs par brtsis la /
de nyin rung na legs mi rung na rjes sor skar ma legs dus skra breg par bya'o //
rab byung gi ser gos rnams 'dul ba nas rab byung bsgrub dus nges par ser gos dgos pa'i nges pa med kyang /
bod du dge bsnyen la btsun chas byed srol yod pas /
skyabs gsum 'dzin pas kyang btsun chas 'dzom na mi rung med pas gang rnyed gyon no //
ces sprul skus gsung gis bskul nas /
rdzogs chen dang mthun par a rA gas bris par nyes pa mchis na bshags shing dge bas bcom ldan 'das shAkya seng ge'i rjes zhugs kyis 'dzam gling khyab par gyur cig
/sarba mang+ga laM///
/
