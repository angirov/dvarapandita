@#//
rdor sems sgrib sbyong ye shes chu rgyun gyi dbang bskur zur 'debs zla shel me long zhes bya ba bzhugs so //
na mo gu ru shrI badzra satwa ya /
mtshan tsam 'dzin pas srid las sgrol //
skad cig khyed dran ngan 'gro stong //
bsgom bzlas rtog sgrib nyams chag sbyong //
bla ma rdo rje sems dpar 'dud //
sgrub thabs rgya che grangs mang yang //
blo dman nyams su longs nges pa //
sgrib sbyong ye shes chu rgyun gyi //
dbang gi mtshams sbyor nyung gsal dgod //
de la gsum /
sbyor ba /
dngos gzhi /
rjes kyi rim pa'o //
dang po yo byad gshom gyi sbyor ba ni /
stegs bur ras bris kyi dkyil 'khor sgo rdzogs can gyi nang du pad+ma 'dab brgyad lte bar sku'am phyag mtshan bris pa bkram /
ma 'dzom na maN+Dal dris byugs pa la me tog dkar po'i tshom bu gcig bkod pa'i steng many+dzi la rnam bum so lnga'i bcud ldan mgul chings dkar po kha rgyan gyis spras pa /
mdun rgyab tu thod pa mtshan ldan du dza gad mngar gsum dang chos sman sbyar bas bkang ba /
sher dbang brda tsaka pad rdor /
shel rdo /
g.yas su myang grol dbang rdzas bum pa rdor sems bsgrubs ril gyis bkang zhing dbu rgyan dar dpyang gis spras pa /
g.yon du khrus bum /
rgyab mdun gang bder sman raka gtor gsum /
chu gnyis nyer spyod bskor bsham bya /
gtor tshogs mkho ba'i yo byad gzhan yang 'du bya'o //
dbang don sgrub mchod kyi sbyor ba la /
thog mar sgrib sbyong bsnyen pa'i rnal 'byor ni /
gsol 'debs dang /
spro na gzhi bgegs gtor ma sngon du 'gro bas /
skyabs sems nas bzlas pa'i bar gter gzhung ltar bya /
bsnyen rkyang skabs thun mthar bsdu rim la 'jug pa yin yang /
dbang gi skabs /
gnyis pa tshogs gsag sgrub pa'i rnal 'byor ni /
gong gi bzlas pa grub pa dang /
raM yaM khaM:
stong pa'i ngang las zhing khams mchog :
sogs kyis mchod pa byin brlab /
oM ma hA shUn+ya tA sogs kyis sbyang /
chos kun ye dag sogs gong gsal mngon rtogs nas bstod pa'i bar bskyar la btang /
mdun bskyed sngags 'khor 'od zer spro bsdu la dmigs te yig brgya dang yig drug ci nus bzla /
bum pa rang byung gzhal yas khang :
sogs gzhung ltar gsal gdab la bzlas pa sham 'dogs bcas pa dang /
lha 'od zhu /
las bum byin rlabs bcas de ltar bya /
yar gter gzhung gi
/bum pa b+h+rU~M las gzhal yas khang :
sogs myang grol ril bu bum sgrub bskyed bzlas gzhung gsal ltar byas la /
spro na spyi bshags ye shes sku mchog skong chen lnga dag gyur dang bcas pa bya dgos kyang /
dbang sgrub tsam la ma 'grub na'ang chog
/bdag 'jug blang bar gsungs pa ltar grub na legs /
mi 'grub na rig pa'i me tog dor /
gang ltar slob ma gzhug par gnang ba nod do //
gnyis pa dngos gzhi dbang bskur ba la /
slob ma rnams khrus nas dbyung /
bgegs gtor btang /
bden stobs brjod la drag sngags yungs thun sogs kyis bskrad /
srung 'khor bsgom /
sems bskyed gsal btab la /
chos bshad khyad par /
de'ang gdod ma'i mgon po kun khyab kun tu bzang po'i rig rtsal ye shes kyi rang mdangs longs spyod rdzogs pa las sprul pa'i sku'i rnam rol du snang ba /
zhi ba dang khro bo'i dkyil 'khor rab 'byams rgya mtsho'i khyab bdag
/dus gsum gyi rgyal ba sras dang bcas pa thams cad skyed pa'i yab /
bcom ldan 'das dpal rdo rje sems dpa' zhes mtshan tsam thos pas kyang sdig ltung gi mun pa lhag med du bcom zhing 'khor ba dong nas sprugs pa'i thugs rje dang phrin las mnga' ba 'di nyid /
gsang sngags gsar rnying gi rgyud sde mtha' yas pa nas spyi dang bye brag gi tshul du gsungs shing /
grub pa'i dbang phyug rnams kyis legs par bkral pa'i zhi ba dang khro bo'i tshul du sgrub pa'i lugs /
de nyid rigs lnga dang /
lha dgu nas rigs brgya sogs su spros pa'i tshul zab cing rgya che ba gdul bya'i dbang po dang bsam pa'i khyad par gyi rjes 'gro brjod kyis mi langs pa mchis pa las /
'dir skabs su babs pa /
spyir sgrub thabs thams cad kyi rtsa bar gyur cing /
khyad par dbang po dman la las dang po par gyur pa la ched du bsngags pa gsang chen rigs gcig tu sgrub pa'i thabs /
sangs rgyas gnyis pa o rgyan gyi slon dpon chen pos lha sras 'bring po dam 'dzin mu rub btsad po'i btsun mo zur bza' me tog sgron la ched du bstsal cing /
ma 'ongs gdul bya'i don du mdo khams mkha' 'gro 'bum rdzong gi gsang ba bdud rtsi phug tu gter du sbas pa /
dam 'dzin rnam 'phrul sprul pa'i gter chen 'gro 'dul mchog gyur gling pa grogs mdzad mkha' 'gro'i skye ba dang lhan cig pas spyan drangs pa /
zur bza'i thugs dam skor drug gi nang tshan sdig sgrib sbyong ba la zab pa'i mthar thug tu bsngags pa /
rdor sems sgrub thabs sgrib sbyong ye shes chu rgyun dang 'brel ba'i dbang bskur ba la sogs kyis mtshams sbyar la maN+Dal 'bul du gzhug
/snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
rdor sems gtso bo khyod la 'dud :
sogs gter gzhung ltar lan gsum /
bla ma dang dpal rdo rje sems dpa' gnyis su med pa la rtsa gsum rgyal ba rab 'byams kyis bskor te bzhugs pa la bdag dang mkha' khyab kyi 'gro ba thams cad deng nas gzung ste byang chub snying po la mchis kyi bar du skyabs su mchi'o snyam pas 'di'i rjes zlos /
bla ma rdo rje sems dpa' ni :
sogs gsum /
bdag gis pha mar gyur pa'i sems can thams cad 'khor ba'i rgya mtsho chen por thog ma med pa nas bying ba thams cad bsgral te bla med byang chub chen po'i go 'phang la 'god par bya /
de'i ched du smin byed zab mo'i sgor zhugs shing grol byed gdams pa nyams su len par bgyi'o snyam pa'i sems bskyed pa dang /
tshad med pa bzhis blo sbyang ba gsal thobs la 'di'i rjes zlos /
mkha' mnyam 'gro rnams sogs gsum /
zhing mchog dam pa de rnams kyi spyan sngar tshogs gnyis gsag cing sgrib gnyis sbyang ba dang dge rtsa yongs su spel don gsal 'debs bzhin pas rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
sogs lan gsum /
so thar byang sems sngags kyi 'dul ba'i sdom pa spyi dang khyad par lhag pas bsdus pa'i dam tshig rnams legs par blangs te tshul bzhin du bsrung snyam pas 'di'i rjes zlos /
bla ma rdo rje sems dpa' dgongs :
sogs gsum /
dam chu bdud rtsi sbyin la /
'di ni dam tshig rdo rje'i chu :
sogs brjod /
ji ltar bsgos pa'i tha tshig las 'da' bar mi bya snyam pas rdo rje'i bro bor ba 'di'i rjes zlos /
i dan sogs /
de nas dbang gi sngon du 'gro ba'i sbyor ba sdig sgrib dag byed kyi dbang bskur ba la dmigs pa'i rim pa 'di rnams gsal 'debs zhu /
slob dpon gyi thugs ka nas spros pa'i khro chung mtshon cha me phung 'bar bas bar du gcod pa'i bgegs thams cad thal bar brlags par mos shig
/hU~M hU~M hU~M bi shwa badzra kro d+ha sogs drag sngags yungs thun sogs kyis bgegs bskrad /
zhu ba'i yon du maN+Dal phul /
slob ma tha mal gnas pa yi :
sogs nas /
tsak+Shu pra be sha ya phaT:
bar /
sngar byas kyi sdig pa la 'gyod cing bshags pa dang phyin chad mi bgyi ba'i sdom sems dang ldan pas 'di'i rjes zlos /
kye ma kyi hud sogs /
bla mas /
bu 'dir shog cig sogs kyis dbugs dbyung /
khyed rang rnams kyi rtog sgrib bag chags thams cad ye shes kyi mes bsregs /
chos nyid kyi rlung gis gtor /
zhi gnas kyi chus bkrus par mos shig
/bye yungs kyis brabs la /
oM da ha da ha sogs nas /
bum khrus yan chad bya /
rigs kyi bu 'di rnams kyi sdig sgrib bag chags skal pa ngan pa dang bkra mi shis pa'i dngos po thams cad nye bar zhi nas shin tu bkra shis par gyur cig
/ces me tog 'thor /
de nas dngos gzhi yon tan yar 'phel gyi gzhi dgod pa ye shes pa dbab pa'i slad du sgo gsum gyi gnad gcun te dmigs pa 'di bzhin du mdzod /
slob ma skad cig rdo rje sems :
sogs kyis byin phab la brtan par bya /
bum dbang gi dag pa brjod zin nas /
bye brag tu myang grol dam tshig rdzas kyi rgyal po'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
skyob pa sangs rgyas rdo rje sems :
sogs gsum /
rang byung lha mchog sogs kyis bum dbang bskur /
dam tshig rdo rje sogs kyis ril bu sbyin /
gsang dbang /
bla ma rdor sems sogs nas dbang bzhi pa rdzogs kyi bar gzhung gsal ltar bskur /
me tog 'thor zhing shis pa brjod /
rjes kyi rim pa dbang gi rjes dam tshig bsgrag gzung /
gtang rag maN+Dal sogs spyi ltar bya /
cho ga'i rjes rim tshogs byin rlabs nas lhag ma gtang ba'i bar gyis tshogs mchod phul /
bdun bskyed la gtang rag mchod bstod bya /
nongs pa bshags la yig brgya brjod /
rten yod na ye shes pa brtan bzhugs dang med na gshegs /
dam tshig pa rang la bsdu /
bdag bskyed bsdu ldang nas bsngo smon bar bdag bskyed gsham du gsal ba ltar byas la /
shis pa ci rigs pa brjod pas 'grub bo //
lus can kun gyi rtog sgrib byang //
gsang gsum yon tan mdzad par bcas //
rdo rje sems dang dbyer med par //
srid pa'i rgya mtsho dong sprugs shog
/ces pa'ang dzo ki 'du gsum spyod pa pad+ma gar gyi dbang phyug phrin las 'gro 'dul rtsal gyis rdzong shod bde gshegs 'dus pa'i pho brang du mdor bsdus te bris pa dge legs 'phel ///
/
