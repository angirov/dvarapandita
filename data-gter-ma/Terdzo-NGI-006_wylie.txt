@#:
sde brgyad 'joms byed lok+t+ri pA la las :
drag po gnam thog gi rgyud bzhugs :
sA mA yA:
rgya gar skad du :
b+hi tsa ka ra nA ma tan+t+ra :
bod skad du :
drag po gnam thog gi rgyud ces bya ba :
dpal phyag na rdo rje la phyag 'tshal lo :
'di skad bdag gis thos pa'i dus gcig na :
bcom ldan 'das dpal phyag na rdo rje lcang lo can gyi pho brang na :
lha srin 'dul ba'i ting nge 'dzin la bzhugs nas gnas pa'i tshe :
stong gsum gyi stong chen po'i 'jig rten gyi khams kyi :
'jig rten mgon po dang :
sa bdag gi tshogs dang :
klu'i tshogs dang :ma mo'i tshogs dang :
btsan gyi tshogs dang :
bdud kyi tshogs dang :
gza'i tshogs dang :
rgyal po'i tshogs dang :
lha srin sde brgyad thams cad der lhags so :
de nas dpal phyag na rdo rjes srog dbang du sdud pa'i ting nge 'dzin la bzhugs nas sngags 'di 'brug stong ldir ba bzhin brjod de :
oM loka tri pA la nan :
sa ga pA sha nan :
nA ga du du nan :
ma mam ma mam :
tsir tsar tsir tsar :
bam ru lu bam ru lu :
rbad tra ko sha ya rbad tra ko sha ya :
ho ra ho ra zhes brjod pas :
lha ma srin sde brgyad brgyal cing rengs par gyur to :
brgyal sangs nas mgrin gcig tu 'di skad ces gsol to :
kye dpal chen phyag na rdo rje'i sku :
bdag cag sde brgyad 'khor dang bcas :
bka' dbab mi 'tshal 'bangs su mchi :
'bangs la nan tan ma chung zhig :
ces bran bzhin du bka' nyan par gyur to :
de nas yang lha ma srin sde brgyad rnams kyis 'di skad ces gsol to :
kye dpal chen phyag na rdo rje'i sku :
bdag cag sde brgyad 'khor dang bcas :
gdug pa'i mthu dang ldan gyur te :
'gro ba'i mi la gnod 'tshe bas :
bsad dang bsrung ba'i las rnams kun :
rim pa bzhin du bstan du gsol :
zhes zhus so :
drag po gnam lcags thog gi rgyud las gleng gzhi'i le'u ste dang po 'o :
de nas yang dag bshad bya ba :
bsad dang dgra bgegs 'dul ba dang :
bsrung ba'i las rnams 'di ltar bya :
dang po dben pa'i gnas dag tu :
maN+Dal 'dom gang gru bzhi la :
dbus su mthing nag gru gsum pa :
bang rim gsum dang ldan pa brtseg :
ra khrag dag gis chag chag gdab :
gru gsum dug dang khrag gis byug :
rabs chad nag po'i thod pa ru :
spyang ki'i lce nang ling+ga gzhug :
rabs chad thod par lce bcug la :
rang nyid phyag na rdo rje ni :
sku mdog mthing nag 'bar ba la :
g.yas na rdo rje rtse lnga bsnams :
g.yon pa dril bu dku la brten :
sbrul chen rigs bzhis sku la brgyan :
sku smad stag gi sham thabs can :
de yi sku ru bdag bsgoms la :
yungs dkar yungs nag ske tshe dang :
lcags phye zangs phye rdo phye la :
brgya brgya bsngags shing gzugs la brdeg :
rab ni zhag bdun dag gis 'grub :
'bring ni bcu bzhi dag gis 'grub :
tha ma nyi shu rtsa gcig gis :
'grub 'gyur 'di la the tshom med :
bya dang khyi la btab na yang :
ling gis song na 'grub pa'i rtags :
de tshe gang byed las la sbyar :
zhes gsungs so :
drag po gnam thog gi rgyud las sgrub pa'i le'u ste gnyis pa'o :
de nas yang dag bshad bya ba :
drag po las kyi sngags rnams la :
oM lok+t+ri pA la nan :
sa ga pA sha nan :
nA ga du du nan :
ma mam ma mam :
tsir tsar tsir tsar :
bam ru lu bam ru lu :
rbad tra ko sha ya rbad tra ko sha ya :
ho ra ho ra :
tsi du sod tsi du sod :
shigs lhu ru gtubs :
ha la pa ti nan :
'khor ba thul :
che ge mo'i kA wA tsi brlag brlag :
ces bzlas so :
loka tri pA la nan ces pa :
bar na yig 'bru lnga gnas pa :
'jig rten mgon po'i srog snying yin :
sa ga pA sha nan ces pa :
bar na tsheg bar lnga gnas pa :
sa bdag rnams kyi srog snying yin :
nA ga du du nan ces pa :
bar na yig 'bru lnga gnas pa :
gdug pa klu yi snying po yin :
ma mam ma mam zhes pa ni :
bar na yig 'bru bzhi gnas pa :
srid pa ma mo'i srog snying yin :
tsir tsar tsir tsar zhes pa ni :
'bru bzhi btsan gyi srog snying yin :
bam ru lu bam ru lu zhes pa ni :
'bru drug bdud kyi srog snying yin :
rbad tra ko sha ya rbad tra ko sha ya :
'bru bcu srid pa gza'i srog snying yin :
ho ra ho ra zhes pa ni :
'bru bzhi srid pa'i rgyal po'i srog snying yin :
tsi du sod tsi du sod ces pa ni :
gang dmigs snying phyung srog gcod pa'o :
shigs lhu ru gtubs zhes pa ni :
lus shigs lhu ru gtubs zhes pa'o :
ha la pa ti nan zhes pa ni :
sde brgyad dbang du sdus shig ces pa'o :
'khor ba thul zhes pa ni :
snang srid sde brgyad thul cig ces pa'o :
kA wA tsi brlag brlag ces pa ni :
'byung po rdul du brlag par gyis shig ces pa'o :
de nas sngags kyi sham bu la :
sbyong ba'i dus su baM zhes gdags :
sreg pa'i dus su raM zhes gdags :
gtor ba'i dus su yaM zhes gdags :
mnan pa'i dus su nan zhes gdags :
thog mtha' oM dang brlag bzhag nas :
bar nan ro dgu'i grangs gnas pa :
sde brgyad srog ste rang dbang med :
ces gsungs so :
drag po gnam lcags thog gi rgyud las sngags kyi le'u ste gsum pa'o :
de nas las sbyor 'di gsungs so :
las sbyor bsad pa rnam pa bzhi :
sbyang ba chu dang sreg pa me :
gtor ba rlung dang mnan pa sa :
las bzhir dril te bsad pa 'o :
de la sbyong ba'i las dag ni :
kham sa'i ga 'u gru gsum bcas :
de nang 'khor lo ling ga gzhug :
la chas rgyas gdab legs byas te :
yugs sa'i skra yi thi gu yis :
chu bo chen po'i rba la gtod :
gang la bya ba thams cad kyang :
tshar gcod 'gyur bar the tshom med :
drag po gnam thog gi rgyud las sbyong ba chu yi le'u ste bzhi pa'o :
de nas yang ni 'di gsungs so :
sreg pa me yi las dag ni :
gdug pa'i sa dang bsregs pa'i sa :
shin tu rtsub pa'i sa rgod la :
hom khung gru gang phyag gang tshad :
brtsig gam bru ba dag tu bya :
gdug pa'i shing la hom brtsigs te :
yugs sa'i me dag blangs la sbar :
phyag na rdo rje me lhar bskyed :
gtor ma ril bu brgya rtsa brgyad :
ling+ga brgya dang rtsa brgyad dang :
bsreg rdzas 'bru chen dag kyang 'bul :
dmigs bya me la bsreg par bya :
sngags 'di gdags la 'bul bar bya :
che ge mo dz+wa la raM shAn+tiM ku ru ye swA hA:
lan bdun bzlas shing dbul bar bya :
zhes gsungs so :
drag po gnam thog gi rgyud las sreg pa me'i le'u ste lnga pa'o :
de nas yang ni 'di gsungs so :
gtor ba rlung gi las bshad pa :
sbyin sreg byas pa'i thal ba la :
ling+ga phye mar bcas pa rnams :
kham sa'i ga 'u gru gsum gzhug :
rlung gi 'khor los kha bcad la :
sgrub pa zhag gsum de la bya :
sngags kyi mtha' ru rlung gis bskyod :
dgra bgegs rlung gis bskyod par bsam :
de nas zhag bdun song ba dang :
ri gsum 'dus pa'i rtse mo nas :
thal ba rlung la 'phyar nas btang :
dgra bgegs rlung gis khyer bar bsam :
'khor lo kham sa'i ga 'ur bcug :
rtag tu rlung chen 'bar ba'i brag :
de lta bu la sbas byas nas :
dgra bgegs gang yang rlung la skur :
ces gsungs so :
drag po gnam thog gi rgyud las gtor ba rlung gi le'u ste drug pa'o :
de nas yang ni 'di gsungs so :
mnan pa sa yi las dag ni :
thod pa shin tu mtshan ngan du :
dmigs bya'i ling+ga bcas pa de :
gru gsum dag tu gzhug par bya :
de la zhag gsum bsgrub bya ba :
sngags kyi mtha' ru nan ces gdags :
dur khrod g.yam pa dag la yang :
rgya gram nan gyis mnan par bya :
la btsas btsan gyi rgyu srang ngam :
rgya gram lam mam dur khrod du :
rabs chad thod pa gru gsum sba :
steng du rgya gram 'khor los mnan :
bskal par mi thar mnan par bsam :
gdon mi za bar non par 'gyur :
zhes gsungs so :
drag po gnam thog gi rgyud las mnan pa sa'i le'u ste bdun pa'o :
de nas yang ni 'di gsungs so :
las bzhi dril te bsad pa ni :
dkyil 'khor mthing nag gru gsum la :
dug dang khrag dang thal chen byugs :
gru gsum nang du gzhug pa ni :
za byed spyang ki'i ya mgal dang :
phung byed phag gi ma mgal gnyis :
kha sbyor bar du ling+ga gzhug :
yungs dkar yungs nag rdzas kyis brdeg :
bdun gsum nyi shu rtsa gcig tu :
rang nyid lus la gos nag gyon :
mgo la bya rog zhwa gyon la :
rkang la re ba'i l+h+wam gyon te :
bza' btung ra sha ra khrag go :
bdud chas zhugs te drag sngags bzla :
che ba'i nga rgyal bskyed par bya :
nga ni srid gsum kun gyi rje :
nga ni skye 'gro kun gyi yab :
nga ni srog gcod kun gyi bdag :
thams cad kun gyi srog snying bdag :
khyod kyi snying khrag nga la yod :
nga yi las rnams khyod kyis sgrubs :
de skad che ba'i nga rgyal skyed :
'gro ba 'di rnams thams cad kun :
bran dang g.yog tu bsam par bya :
drang srong sngags rgod bzlas pa'i tshe :
gnas pa rtsa la shes par bya :
'dren pa dkyil du shes par bya :
gcod pa lce la shes par bya :
man ngag sems la shes par bya :
zhe sdang ma yengs mthu yi mchog :
drag sngags ring mo 'dzin la rno :
skabs su 'di ltar bka' yang bsgo :
bka' ltar mi byed cing dam la mi gnas pa thams cad 'di na ma gnas par gzhan du dengs shig :
srid pa spyi nas shigs shig :
srid gsum rmang nas sgyel cig :
'khor ba gting nas phyungs shig :
bskal pa'i me yis sregs shig :
dam tshig gi dmod pas sdigs shig :
bka'i chad pas chod cig :
gnam lcags kyi ral gris spyi bo'i gtsug nas shogs shig :
sum+b+ha nis non cig :
srid gsum gar gnas gar skyes kyang sdig chen 'di yi steng du rdo rje'i char chen po phob cig :
gnod par byed pa mA ra ya phaT:
sbyor ba ngan pa thul cig :
de ltar bka' bsgo drag tu bya :
bdun gsum nyi shu rtsa gcig bya :
dmod pa'i drag sngags dmod byas la :
de nas dug shing me la bsreg :
thal ba sum cha gsum du bcad :
cha gcig rlung la phyar te gtor :
cha gcig chu la bskur bar bya :
cha gcig ling ga mnan pa ste :
rgya gram lam mam dur khrod dam :
la btsas dag la mnan par bya :
zhes gsungs so :
drag po gnam lcags thog gi rgyud las las bzhi rdzogs pa'i le'u ste brgyad pa'o :
de nas yang ni 'di skad gsungs :
smyo 'bog 'dul ba 'di ltar bya :
de la rdzas rnams gsag pa ni :
dug dang ske tshe dur khrod sol :
dur khrod ro ras bsregs pa'i gzhob :
thog gi sa dang mi bsad lcags :
sbyin sreg sol ba yugs sa'i khrag :
yungs dkar la sogs gdug pa'i rdzas :
sngags rgod bzlas shing bsgrub par bya :
stag dang gzig dang dom dang dred :
gcan gzan sna tshogs mche sder dang :
rgod bya nag po la sogs ste :
'dab chags la sogs mchu sder gyi :
mchu sder mchu yis 'brad par bya :
yugs sa'i skra skud ske nas gdags :
sngags pas bzung nas thun gyis brdeg :
bka' bsgo che ba'i nga rgyal bskyed :
smyo 'bog sos par the tshom med :
ces gsungs so :
drag po gnam thog gi rgyud las smyo 'bog 'dul ba'i le'u ste dgu pa'o :
de nas yang ni 'di skad gsungs :
'jog po la sogs klu chen brgyad :
klu rigs bzhi dang sa bdag dang :
sa srin la sogs klu yi dug :
gdug pa'i klu nad gso ba ni :
thog mar chu gtor la sogs kyis :
bden pa brdar zhing zhi bas bcos :
de nas drag po'i las brtsam ste :
thog mar gla rtsi'i chu yis bkru :
gu gul gla rtsi rma bya'i sgros :
gnas dgur thig le gdab par bya :
gong gi gdug pa'i rdzas kun gyis :
brab dang brad dang gdab par bya :
dmod pa'i sngags rgod ngag tu bzla :
nad pa'i spyod lam bzhi la yang :
gla rtsi kha phru gdab cing bza':
mal drod ma yal tsam du yang :
spyod lam bya ste yun mi ring :
nyi shu rtsa gcig de byas na :
sngon las min pa 'tsho bar 'gyur :
zhes gsungs so :
drag po gnam thog gi rgyud las sa bdag klu'i dug gso ba'i le'u ste bcu pa'o :
de nas yang ni 'di gsungs so :
bdag la sdang zhing dmod byed dang :
rbod gtong gdug pa'i phur kha kun :
bdag la gnod pa btang ba dang :
de rnams zlog par 'dod pa la :
gro ga shing shun ras dag la :
ban+d+he de yi ming rus bri :
spyang ki'i lce'i nang du bcug :
'dab chags mchog gi mchog gyur la :
sngags brgya lce yi dkyil du btab :
rabs chad thod pa dum drug dang :
srin mig bcu gcig yod pa la :
ra rog khrag gis 'khor lo bri :
ban+d+he'i gsang mtshan yod na gzhug :
med na ming rus bri bar bya :
da la'i dbus su thod pa sbub :
mjug la mnan pa byas te gzhug :
ji ltar rbad kyang kho nyid phung :
zhes gsungs so :
drag po gnam thog gi rgyud las rbod gtong zlog pa'i le'u ste bcu gcig pa'o :
de nas yang ni 'di gsungs so :
sngags rgod log tri bzlas pa'i tshe :
rtags ni rnam pa gnyis yin te :
bzang ba'i rtags dang ngan pa'i rtags :
bzang ba'i rtags ni 'di lta ste :
rang la nyi ma shar ba dang :
mchod rten rtse la 'dzeg pa dang :
rang gi lus las 'od 'byung dang :
mkha' la bya ltar 'phur ba dang :
mtshon cha rnon po thogs pa dang :
bdag la gnod byed bsad pa dang :
lus las rnag khrag 'dzag pa dang :
sems can lus nas thon pa dang :
rang gis sbal lcong zos pa dang :
sems can thams cad bsad pa dang :
sngags las me stag 'phros pa dang :
ling+ga gas dang tshag sogs 'byung :
ngan pa'i rtags rnams bstan pa ni :
phyar nag lus la gyon pa dang :
'dam chu'i nang du nyal ba dang :
sbal sbrul lus la 'byar ba dang :
mtshon gyi rtse mo gug pa dang :
dmag byung rang la rdeg pa dang :
dgra byung gnyen dang ma mthun dang :
sa 'og gting phyin ma thub dang :
rang gis ma thub thams cad ngan :
brtson 'grus bskyed la drag las bya :
rtags kyang bzang po mthong bar shes :
zhes gsungs so :
drag po gnam thog gi rgyud las mtshan ma rtags kyi le'u ste bcu gnyis pa'o :
de nas yang 'khor lo bca' ba 'di gsungs so :
'khor lo rnam pa drug yin te :
sbyong byed chu yi 'khor lo dang :
sreg byed me yi 'khor lo dang :
gtor byed rlung gi 'khor lo dang :
mnan pa sa yi 'khor lo dang :
rbod gtong zlog pa'i 'khor lo dang :
lus srung ba yi 'khor lo 'o :
de la :
sbyong byed chu yi 'khor lo ni :
mu khyud gnyis dang lte ba bcas :
rtsibs brgyad pa ru bri bar bya :
mu khyud nang ma bzhi ru bsre :
phyi rim mu khyud chu ris can :
dbus su dgra bgegs ling+ga bri :
rtsibs brgyad sde brgyad sngags kyang bri :
loka tri la sogs sde brgyad sngags :
rtsibs mchan brgyad la sde brgyad ming :
chu yi snying po baM dang bcas :
mu khyud tsi du la sogs bzhi :
rim pa bzhin du bris pa de :
sbyong byed chu yi 'khor lo 'o :
sreg byed me yi 'khor lo ni :
gzhan rnams gong dang 'dra ba las :
rtsibs mchan brgyad la sde brgyad ming :
me yi sa bon raM dang bcas :
phyi rim me ri ldan pa 'o :
gtor byed rlung gi 'khor lo ni :
gzhan rnams gong dang 'dra ba la :
rtsibs mchan brgyad la sde brgyad ming :
rlung gi sa bon yaM dang bcas :
phyi rim rlung ris ldan pa 'o :
mnan pa sa yi 'khor lo yang :
bca' gzhi gong ma ji bzhin la :
rtsibs mchan brgyad la sde brgyad ming :
sa yi sa bon nan dang bcas :
gra bzhir rdo rje rgya gram nan gyi yi ge'o :
rbod gtong zlog pa'i 'khor lo ni :
rtsibs bzhi mu khyud lte bar bcas :
dbus su ban+d+he'i ming rus bri :
rtsibs bzhi dag la bri ba ni :
che ge mo'i rbod gtong zlog :
de nas gsang mtshan spel la bri :
rtsibs mchan bzhi la sde brgyad sngags :
mu khyud tsi du la sogs bzhi :
rabs chad thod pa dag la bri :
rang lus srung ba'i 'khor lo ni :
rtsibs brgyad mu khyud gcig pa la :
rtsibs la sde brgyad sngags rnams kyang :
yig mgo nang du bstan pa'o :
mu khyud tsi du la sogs bzhi :
zlog cig ces pa dang bcas so :
'khor lo ras sam dar du dril :
rang gi lus sam mgul du btags :
de la cis kyang mi tshugs te :
rang lus rdo rje'i brag dang 'dra :
zhes gsungs so :
drag po gnam lcags thog gi rgyud las srung ba sogs 'khor lo'i le'u ste bcu gsum pa'o :
de nas ngag mnan 'di gsungs so :
gang zhig ngag ni mnan 'dod na :
ling+ga byas pa'i lce kun kyang :
lkog ma'i 'og tu dbyung bar bya :
lce la dal pa then par bya :
khri wang dgra bo'i ngag satwam+b+ha ya nan :
zhes pa 'bum du bzlas la :
ling+ga glang rur bcug la mnan :
chu mig lkug par mnan par bya :
che ge kha lkugs 'chi bar 'gyur :
zhes gsungs so :
drag po gnam thog gi rgyud las ngag mnan pa'i le'u ste bcu bzhi pa'o :
de nas yang ni 'di gsungs so :
snang srid gdug pa 'dul ba'i phyir :
ngan sngags gdug pa 'di yis bstan :
a r+n+ri su tri pre du dzaH
badzra shrI sha tha :
'dri ha ma dza pa la :
shaM kri k+Sha ro :
khrag sha r+n+ri la ma hA ya ma :
ya le ma so tri la bi shu :
yaM ra san tri bam hoH
ba sA ba ho :
ha pa go ra na ma :
na ma h+ya tsa du la ti li nan hoH
ya ti sa ra nA ga na sa pa pre :
'dra phrid na ro ya na sho :
sre ta pa sa ta ha rtsal rdu :
ya sa ra yak+sha :
pa sho ya pra yo na ra ta bid ste :
A kar+sha ya 'dri na :
nan tu ban+d+ha ta da ta ya :
ha sa na :
ha rid na :
shig na ya :
dzal bra la dar ma ma pa shaM ku ru :
ma tra ka :
i nan ru ha :
ma hA re ma :
ngan sngags gcig tu dril ba 'di :
rang nyid bying 'thibs bsal byas te :
gdon bgegs thams cad brlag par 'gyur :
zhes gsungs so :
drag po gnam thog gi rgyud las ngan sngags 'dus pa 'jig rten pa srog gi le'u ste bco lnga pa'o :
de nas rten 'brel rdzas kyi srung ba 'di gsungs so :
stag gi sder mo mu zi dang :
spyang ki'i brun dang gla rtsi dang :
pho rog mgo dang gu gul nag :
thal chen bdud rtsi ma nu dang :
gser dang tshil chen pha waM drag :
rwa gzhob ske tshe btsan dug dang :
pad+ma rak+ta gu gul dkar :
'di rnams sbyar la lus la bcang :
des ni gdon rnams 'tshe mi 'gyur :
klu yang dri tshor tsam gyis 'bros :
zhes gsungs so :
drag po gnam thog gi rgyud las rten 'brel rdzas kyi srung ba'i le'u ste bcu drug go :
de nas lha srin sde brgyad dang :
'byung po'i tshogs kyis bstod pa ni :
kyai :
e ma rab 'jigs khro rgyal gtso :
bdag cag sde brgyad srog gi gnad :
rdo rje can gyis gsungs pa ltar :
tshig gcig thos kyang gnod mi byed :
rnal 'byor de la rje ltar bkur :
bdag cag bka' la mi 'da' 'o :
rgyud 'di drag po'i thog dang 'dra :
drag po gnam thog bdag cag gnad :
dpa' bo'i bka' las 'da' re kan :
drag po gnam thog gi rgyud las 'khor gyis bstod pa'i le'u ste bcu bdun pa'o :
drag po gnam thog sde brgyad srog :
spel ba'i gnas med sa yi gter :
las 'phro can dang phrad par shog :
dang po pad+ma 'byung gnas bka':
bar du myang gis gter nas bton :
tha mar las 'phro can la byin :
byin rlabs dngos grub ngo mtshar chos :
kun la med pa'i man ngag 'di :
rang nyid nyams su blang bar gsungs :
snod med rnams la gsang bar bya :
sA mA yA:
rgya rgya rgya :
bka' rgya :
rgyan rgyan rgyan :
