@#//
sin+d+hu ra'i sgrub pa'i man ngag mkha' spyod grub ster zhes bya ba bzhugs so //
oM swasti /
bde chen sin+d+hu bA ra'i gzi //
gang du snang bas lhan skyes kyi //
ye shes ster mdzad rnal 'byor mar //
btud nas de yi man ngag 'bri //
'di la gsum /
yo byad kyi gshom /
sgrub pa'i thabs /
grub pa'i 'bras bu'o //
dang po ni /
ti se dang /
tsa ri sogs grub pa'i gnas chen nas 'byung ba'i sin+d+hu ra la gzhi byas te /
gzhan yang rang byung gi sin+d+hu ra ji ltar rigs pa bdud rtsi dang bcas pa'i ma da nas sbol pa thod pa'i snod du blugs pa stegs bu'i dbus su many+dzi'i khar bzhag pa dar dmar gyis kha bcad /
steng nas dar dmar gyi gur dang /
mthar mchod gtor gyis bskor /
gnyis pa sgrub thabs ni /
zhal gnyis ma dang khros nag lta bu phag mo'i bdag bskyed rigs gang rung bzlas pa bcas sngon du 'gro bas /
bdud rtsir sgrub pa /
skyil ba /
dbab pa /
dngos grub blang ba bzhi las /
dang po ni /
mdun rten bsang sbyang /
stong pa'i ngang las yaM raM kaM yig las //
rlung me thod pa'i sgyed pu gsum gyi steng //
a las byung ba'i ye shes ka pA la //
yangs shing rgya che mtshan nyid kun rdzogs pa'i //
dbus su a las dri chen a yis mtshan //
shar du k+Sha las byang sems dkar por k+Sha //
lho ru ma las rak+tar ma yis mtshan //
nub tu bi las dri chur bi yig dang //
byang du ma las rkang mar mas mtshan pa //
shar lho nas brtsams na dang d+ha yig dang //
g+ha dang ku yig yongs gyur sha chen po //
glang chen rta dang khyi yi sha rnams la //
rang rang yi ges mtshan pa'i kha chod ni //
hU~M las rdo rje rgya gram hU~M gis mtshan //
rang gi thugs srog las byung 'od zer gyis //
rlung g.yos me sbar thod pa'i rdzas rnams kun //
zhu zhing khol bas bdud rtsi'i rgya mtshor gyur //
oM AHhU~M sarba pany+tsa a mr-ita hU~M hrIHThaH
zhes ci nus su bzla'o //
gnyis pa skyil ba ni /
hU~M:
thod pa rin chen snod kyi mchog :
sman lnga bdud rtsi lnga dang sha chen rnam pa lnga :
rigs lnga ye shes lnga yi mchod pa'i rdzas :
bdud rtsi chen por byin gyis brlabs nas kyang :
dus gsum bde gshegs thams cad mchod pa'i rdzas :
ma mo mkha' 'gro bsten cing mchod pa'i rdzas :
dam rdzas bdud rtsi pany+tsa a mr-ita :
mu tig dkar po dri med byang chub sems :
sman gyi dam pa 'chi med bdud rtsi'i mchog :
dkar gsal 'od zer sna lnga rab 'khrugs pa :
ye shes bdud rtsi rgya mtsho chen por 'khyil :
oM AHhU~M sarba pany+tsa a mr-ita hU~M hrIHTha :
zhes bzla /
gsum pa dbab pa ni /
bdud rtsi'i steng mkhar 'bru gsum mtshan pa las //
'od 'phros dpa' bo DA ki rgya mtsho'i sprin //
spyan drangs snyoms 'jug byang sems bdud rtsir thim //
'khor 'das dwangs bcud 'chi med thig ler gyur //
oM AHhU~M hrIHma ha ri ni sa ra tsa hri ya bo d+hi tsit+ta A ral+li ho dzaH
zhes bzla /
thun bsdu ba na /
thod pa'i bdud rtsi yongs su gyur pa las dam tshig gi rdzas mchog sin+d+hu ra'i phung po dngos grub rnam gnyis thogs pa med par ster ba'i mthu byin thams cad yongs su rdzogs par gyur /
ces brjod cing bsam la /
tshogs dang gtor ma'i cho ga sogs nas gzung rjes kyi bya ba thams cad bdag bskyed gang la brten pa'i las gzhung ltar bya'o //
de ltar thun bzhi'i rim pas zhag bdun sogs rtse gcig tu bsgrubs pas /
rdzas las 'od 'phro ba /
du ba 'thul ba /
mang du 'phel ba dang /
dngos nyams rmi lam du mkha' 'gro 'du ba'i rtags mthong ba na /
bzhi pa dngos grub blang ba ni /
bdud rtsi dbab pa yan gong du smros ltar btang rjes /
hU~M:
bdud rtsi chen po rigs lnga'i sku :
dri chen sangs rgyas rigs kyi sku :
byang sems rdo rje rigs kyi sku :
sha chen rin chen rigs kyi sku :
rak+ta pad+ma rigs kyi sku :
dri chu las kyi rigs kyi sku :
yab lnga yum lnga bdud rtsi chen po lnga :
ye shes lnga dang sku lnga rigs lnga'i ngang :
bdud rtsi chen po'i dngos grub bstsal du gsol :
'gyur ba med pa sku yi dngos grub stsol :
'gag pa med pa gsung gi dngos grub stsol :
skye shi med pa thugs kyi dngos grub stsol :
tshe dbang longs spyod yon tan dngos grub stsol :
'gro don mthar phyin phrin las dngos grub stsol :
mi 'gyur rdo rje rigs kyi dngos grub stsol :
rang byung de bzhin rigs kyi dngos grub stsol :
dgos 'dod rin chen rigs kyi dngos grub stsol :
chags med pad+ma rigs kyi dngos grub stsol :
don grub las kyi rigs kyi dngos grub stsol :
oM AHhU~M hrIHma ha ri ni sa ra tsa hri ya sarba pany+tsa a mr-ita sid+d+hi sid+d+hi hU~M hrIHTha :
zhes brjod la sin+d+hu ra'i snod spyi bo /
mgrin pa /
snying ga
/lte ba rnams su gtugs la /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
zhes brjod /
bdud rtsi'i dwangs ma 'od zer dkar dmar mthing gsum gyi rnam par byung ste /
rang gi gnas rnams su thim par bsam /
sin+d+hu ra'i snod zhal phye /
ka pA la chang gis bkang bar bsgrubs pa'i sin+d+hu ra nas blangs te cung zad btab /
oM AHhU~M sarba pany+tsa a mr-ita hU~M hrIHThaH
zhes nyer gcig gis bdud rtsir byin gyis brlabs te /
ka pA la lag pa g.yas par thogs /
g.yon pa'i mthe bong la nyi ma oM gyis mtshan pa dang /
srin lag la zla ba AHsa mtshan pa /
nyi zla gwa'u kha sbyor gyi bar du rdo rje sbu gu can gyi dkyil du hU~M yig gis mtshan pas bdud rtsi nas gtor bas /
nam mkha' gang ba'i mkha' 'gro'i lha tshogs rnams mnyes shing sku gsung thugs kyi dam tshig nyams chag rnams dag
/dngos grub thams cad thob par bsam la /
las gzhung gang la brten pa'i bdud rtsi lag mchod rgyas par byas rjes /
thod pa'i bdud rtsi yongs su gyur pa las dam tshig gi rdzas mchog sin+d+hu ra'i phung po dngos grub rnam gnyis thogs pa med par ster ba'i mthu byin thams cad yongs su rdzogs par gyur /
zhes brjod cing bsam la bkra shis kyis mnga' gsol /
gsum pa grub 'bras ni /
slob dpon dga' rab rdo rjes /
rang byung rdzas mchog sin+d+hu ra //
bdud rtsi chen por byin brlabs pa //
dngos grub kun gyi snying po ste //
thig le byas pas mkha' 'gro 'du /
khong du zos pas ye shes 'du //
lus la bcangs pas dngos grub 'du //
zhes sogs rgya cher gsungs pa ltar /
grub pa'i rdzas des
dpral bar thig le bgyis pas mkha' 'gro ma thams cad kyis mas bu gcig pa la brtse ba ltar dgongs par 'gyur ro //
me long la chang dang sbyar te byugs pa nas 'thor ba dang /
mi rung ba ma yin pa'i 'bur gyi sku gzugs bkrur rung ba rnams dang /
rigs ldan ma la sogs pa'i shes rab ma rnams ye shes kyi mkha' 'gro mar mos te /
sin+d+hu ra'i thig le btab nas mchod par byas na gang 'dod pa'i don 'grub par 'gyur ro //
bud med kyi 'doms dkris zla mtshan can gyi sgye'ur blugs te /
me long la brdabs par chos 'byung dang rtsa sngags bris pa'i dkyil 'khor gyis gsum pa'i dbang bskur dang 'brel bar dbang bskur bas pho nya'i lam bsgom pa la dbang bar byed cing /
don dam 'od gsal gyi rdzogs rim gyi rtogs pa skye ba'i rgyud smin byed du 'gyur la thugs rdo rje 'grub par 'gyur ro //
rdul gyis sbags pa'i ras sam dar ras dmar smug gi khug mar blugs te mgul lam mchan du btags na mkha' 'gro ma lus dang grib ma bzhin du 'grogs te phrin las rnam pa bzhi lhun gyis grub par 'gyur ro //
gnas gsum mkha' 'gro 'du ba'i rdzas //
sgrub tshul snying por dril ba'i dges //
mkha' spyod grub pa mchog ster ba'i //
dge mtshan rtag tu snang gyur cig
/ces nyang gter mkha' 'gro chen mo'i gzhung sogs las nyer mkho snying por dril ba dge
/shub+haM///
/    mkhyen brtse'i dbang po'i gsung 'bum las so //
