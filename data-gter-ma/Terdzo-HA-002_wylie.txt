@#//
g.yu thog snying gi thig le'i phrin las kyi byang bu bltas chog tu bkod pa bdud rtsi'i rdzing bu zhes bya ba bzhugs so //
na mo gu ru gu Na nA thA ya /
stobs bcu'i bdag nyid bai DUr+Ya yi 'od //
rgyu 'bras nad kun gso mdzad sman gyi bla //
gangs can ljongs su grub pa'i skur bzhengs pa //
g.yu thog 'gro ba'i mgon po la phyag 'tshal //
gang gi sgrub thabs phyi nang gsang gsum las //
phyi ma'i las gzhung dngos grub 'byung gnas la //
lhan thabs lto sbyar 'dus gsal khyer bde ba /
khyab bdag bla mas rjes su gnang phyir 'god //
'dir rigs 'dus sman gyi rgyal po'i dkyil 'khor du dbang bskur ba thob cing /
thun mong dang khyad par gyi dam tshig la gnas pa'i sgrub pa pos /
lam zab gzhan las khyad par du 'phags pa'i phrin las 'di nyid lam du khyer ba la gnyis /
sgrub pa'i rten bca' ba /
phrin las gyer sgom du bya ba'o //
dang po ni /
sman gyi nags tshal sogs nyams dga' zhing byin chags pa'i gnas su /
sgrub pa'i khang pa byi dor dang rgyan gyis spras pa'i gung du 'byor na sku gsung thugs kyi rten byin rlabs can dgram /
mdun du stegs bu'i steng mngon rtogs dang mthun pa'i bris dkyil lam /
maN+Dal gyi steng du me tog gi tshom bu lnga bkod pa'i khar many+dzis btegs pa'i snod bzang por /
gtor ma rin chen 'bar ba pad 'dab dang mtheb kyu bzhi bzhis mtshan pa a ru ra rnam rgyal gyi gzugs sogs rgyan spros can la 'dzom na sku gsung thugs kyi rten du tsakli sngags byang me long dar gdugs mthing ga can bsham /
mdun du mchod gtor /
g.yas g.yon du sman raka thod pa bcud ldan /
chu gnyis nyer spyod breng tshar /
sgrub pa'i skabs bskor bsham bya /
rgyab ngos su rgyas par spro na skong gtor rnying lugs spyi 'gre bca'/
bsdu na med kyang chog
/gang ltar de'i g.yas su lcags sam ban+d+ha'i snod du dam can sde dgu la dmar gtor zur gsum gtso 'khor dgu 'am /
bsdu na dmar gtor gcig la mtheb kyu brgyad kyis bskor ba sha khrag gis brgyan pa /
g.yon du drang srong lha sman spyi la dkar zlum 'dab bzhi ril bu gang 'grub kyis bskor ba sman sna dang dar snas brgyan pa bsham /
sgrub pa min pa'i dus mchod lta bur gtor ma rin chen 'bar ba'i g.yas g.yon du sman raka
/nyer spyod /
bka' srung gtor ma tsam gyis 'thus shing /
maN+Dal dang sku gsung thugs rten mdun gyi mchod gtor sogs kyang ma 'dzom na mi dgos so //
rgyas bsdus gang la yang sngon gtor dkar bgegs /
zhal zas /
tshogs kyi yo byad /
chad tho brtan gtor /
chos skyong gtor 'bul rnams dang /
me tog spos rol sogs nye bar mkho ba'i yo byad rnams tshogs par bya'o //
gnyis pa phrin las dngos la gsum /
sngon 'gro
/dngos gzhi /
rjes kyi las rim mo //
dang po ni /
brgyud 'debs phyi gtor bka' bsgo mtshams //
skyabs sems tshogs gsag bshags pa dang //
byin dbab mchod rdzas brlab pa ste //
sngon du 'gro ba'i las rim mo //
zhes pa ste /
thog mar rnying ma spyi'i phyag srol ltar brgyud 'debs rgyas pa zur mkhar ba mnyam nyid rdo rjes mdzad pa ltar ram /
dkyus su bsdu na /
dug gsum nad sel sangs rgyas sman gyi bla //
ye shes mkha' 'gro'i gtso mo dpal ldan phreng //
gangs can 'gro ba'i skyabs gcig g.yu thog pa //
ye shes gzungs dang dpal ldan gzhon nu'i zhabs //
sangs rgyas rin chen rat+na badzra dang //
don grub rgyal mtshan brang ti dkon mchog skyabs //
dpal ldan 'tsho byed zul phu sman mo che //
bsod nams dbang po mtshungs med rnal 'byor che //
ri khrod zhig po zur mkhar chos kyi rje //
dkon mchog dpal bzang nam mkha' dpal ldan zhabs //
bdud 'joms rdo rje bkra shis stobs kyi rgyal //
ngag gi dbang po chos dbyings rang sar grol //
rdo rje thogs med rje btsun gter bdag gling //
rin chen rnam rgyal chos nyid rang grol dang //
pad+ma bshes gnyen ngag dbang kun tu bzang //
pad+ma bdud 'dul ye shes mchog grub zhabs //
blo gsal bstan skyong legs grub mkhyen brtse'i dbang //
yang na /
zur mkhar chos kyi rje /
zhes pa'i rjes su /dkon mchog dpal bzang byams pa'i mtshan can dang //
mgon po dpal ba don legs don grub mtshan //
sgam po chos dbang 'bri khung chos kyi grags //
dkon mchog lhun grub dkon mchog phrin las bzang //
bstan 'dzin 'gro 'dul dkon mchog chos rgya mtsho //
don grub chos rgyal bstan pa'i nyin mor byed //
karma mchog dga' 'od gsal 'gyur ba med //
zhes sbyar /
gang ltar mthar /
rtsa brgyud bla ma 'gro ba'i skyabs rnams la //
gus pas gsol ba 'debs so byin gyis rlobs //
dbang gis rgyud smin dam tshig rnam par dag
/phyi nang gsang ba'i bsnyen sgrub mtha' ru phyin //
bla ma'i byin rlabs rgyud la myur zhugs nas //
g.yu thog rje dang yon tan mnyam par shog
/steng sgo rnam grol 'og sgo thabs lam 'byongs //
rtsa rlung thig le lha sngags chos skur smin //
'byung 'khrugs ting 'dzin bdud kyi gegs las grol //
'chi med 'ja' lus rdo rje'i sku 'grub shog
/dug gsum rgyu dang nyes gsum 'bras bu'i nad //
'tsho mdzad sman pa'i rgyal po bcom ldan 'das //
tshe 'dir dka' ba med par 'grub nas kyang //
mkha' khyab skye dgu'i skyob pa nyid gyur cig
/gnyis pa phyi gtor gtang ba ni /
rgyas par spro na phyi gtor bsngos pas kun tshims ltar /
dkar phyogs /
rigs drug
/bgegs rigs kyi gtor ma cha gsum so sor bsngo /
bsdu na gtor ma dkar dmar gnyis bshams la /
rang nyid skad cig dpal chen rta mgrin du //
gsal ba'i thugs ka'i hU~M las 'od 'phros pas //
rdzas kyi skyon sbyangs rin chen snod yangs su //
bdud rtsi'i ngo bo 'dod pa'i dngos por gyur //
oM AHhU~M/
gsum /
thugs ka'i 'od zer lcags kyu lta bu yis //
dkar phyogs skyong ba'i lha dang rigs drug 'gro
/gnod byed gdon bgegs 'byung po'i tshogs rnams kun //
thogs pa med par gnas 'dir rab 'dus shig
/sa ma ya dzaH
sa ma ya satwaM/
oM badzra ar+g+haM nas /
shab+da pra tIts+tsha swA hA/
oM a kA ro mu khaM sarba d+harmA NAM a d+yan nut+pan+na twA ta oM AHhU~M phaT swA hA/
lan gsum dang /
na maHsarba ta thA ga te b+h+yo bi shwa mu khe b+h+yaH
sarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
zhes nam mkha' mdzod kyi sngags rgya lan gsum gyis dkar gtor bsngos la /
hU~M/
dkar phyogs skyong ba'i dam tshig can rnams dang //
zhi bdag tshogs kun mchod sbyin gtor ma longs //
rnal 'byor bdag cag dpon slob 'khor bcas kyi //
bar chad kun sol mthun rkyen ma lus sgrubs //
'gro drug lus ngag yid gsum rab tshims nas //
sdug bsngal kun bral bde la spyod gyur cig
/ya hi gats+tsha /
zhes gtor ma phyi rol du 'bul /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
kha kha khA hi khA hi /
lan gsum gyis dmar gtor bsngo /
sa ma ya na ra kan badzra hU~M phaT/
ces brjod /
gsum pa bka' bsgo ba ni /
hU~M hrIH
nyon cig skal med bgegs kyi tshogs //
nga ni gdod nas lhun grub pa /
khro rgyal kun gyi rje btsan yin //
bdud dpung thal bar rlog par byed //
gsang chen rigs 'dus dkyil 'khor 'dir /
khyed cag 'jug pa'i skal med pas //
gzhan dang gzhan du byer zhing dengs //
'dug na brlag par gdon mi za //
oM AHhU~M gu ru de ba DA ki nI gnod byed 'byung po sarba big+h+nAn uts+tsha ta ya phaT/
ces dang /
hU~M bzhi pa'i drag sngags dud rdzas yungs thun rol mo sogs kyis bgegs bskrad la 'byung gtor phyir dor ro //
bzhi pa srung 'khor ni /
hU~M/
rang byung ye shes khro rgyal nga //
ma rig log rtog bgegs kyi gshed //
lha 'drer 'dzin pa'i 'khrul snang bgegs //
bde chen klong du rang grol mtshams //
steng 'og phyogs mtshams ma lus pa //
rdo rje 'khor lo rin po che //
pad+ma rgya gram me dpung 'bar //
sra brtan srung ba'i gur khang gyur //
oM AHhU~M gu ru de ba DA ki nI badzra tsakra rat+na pad+ma karma dz+wa la raM rak+Sha rak+Sha hU~M/
lnga pa skyabs su 'gro ba ni /
rang gi snying ga nas 'od zer 'phros pas bla ma rigs 'dus sman pa'i rgyal po rtsa gsum dam can srung ma'i tshogs dang bcas pa mdun gyi nam mkhar badzra sa mA dzaH
na mo /
rigs 'dus bde gshegs rdo rje 'chang //
phyogs dus dkon mchog gsum gyi dngos //
bdag gzhan byang chub ma thob bar //
snying nas nye bar skyabs su mchi //
lan gsum /
drug pa sems bskyed pa ni /
nam mkhas khyab pa'i sems can rnams /
sdug bsngal mtsho las bsgral ba'i phyir //
rtsa ba gsum gyi go 'phang mchog
/ma thob bar du bsgrub par bya //
lan gsum brjod /
bdun pa tshogs gsag pa ni /
hU~M hrIH
bla ma yi dam mkha' 'gro spyan 'dren gshegs //
seng khri pad sdong nyi zla'i steng du bzhugs //
bdag gzhan sgo gsum gus phyag rtag tu 'tshal //
dngos 'byor yid sprul phyi nang gsang bas mchod //
nyes ltung nyams chag 'gal 'khrul ci mchis bshags //
dus gsum dge ba'i tshogs la rjes yi rang //
gang la gang 'dul chos 'khor bskor bzhin du //
mya ngan mi 'da' 'gro ba'i don du bzhugs //
bsod nams ye shes gang bsags byang chub bsngo //
'khor ba dong sprugs bde chen mchog thob shog
/ces so so'i ting nge 'dzin la blo bzhag bzhin pas tshig ngag tu brjod /
brgyad pa nongs pa bshags pa khyad par du bya ba ni /
skyabs gnas bdag la brtser dgongs mdzod //
thog med dus nas da lta'i bar //
bdag gzhan lus ngag yid gsum gyis //
mi dge gang bgyis mthol zhing bshags //
zhes dang yi ge brgya pa brjod la nyams chag bshags shing /
dzaHhU~M baM hoH
tshogs zhing rnams rang la thim par gyur /
dgu pa byin dbab pa ni /
mkha' khyab kyi 'khor lor bzhugs pa'i rtsa ba gsum gyi lha tshogs rigs 'dus bla ma'i phyag rgyar sad pa'i gsang ba gsum gyi byin rlabs 'od zer gyis bdag dang gnas yo byad thams cad byin gyis brlabs par bsam la mos gus kyi shugs bskyed cing sbyar spos rol mo'i sgra dang bcas te /
hU~M hrIH
chos dbyings spros pa bral ba'i klong yangs nas //
'gro don 'dod dgur bsgyur ba'i gtso dang 'khor //
rgyu dang 'bras bu'i nad sel bde gshegs gtso //
sngon med sman pa'i byin rlabs dus 'dir phob //
rigs lnga sku lnga rig pa'i ye shes lnga //
ye shes lnga ldan rgyal ba yab yum rnams //
'gro lnga dug lnga'i nad las grol ba'i phyir //
dus 'dir byin rlobs sman gyi bcud phob cig
/lha dang drang srong phyi nang sde bzhi'i 'khor //
rang las mi gzhan sprul pa'i lha tshogs rnams //
bdud rtsi sman gyi dngos grub ster la dbang //
gnas dus rdzas la bdud rtsi'i byin phob cig
/bla ma yi dam mkha' 'gro rab 'byams dang //
sman skyong srung ma'i tshogs dang bcas pa kun //
'dir gshegs gnas dang yo byad byin gyis rlobs //
skal ldan bu la dbang mchog bskur du gsol //
sku yi dbang skur byin rlabs lus la zhugs //
lus kyi nad gdon sdig sgrib dag par mdzod //
gsung gi dbang skur byin rlabs ngag la zhugs //
ngag gi nad gdon sdig sgrib dag par mdzod //
thugs kyi dbang skur byin rlabs sems la zhugs //
yid kyi nad gdon sdig sgrib dag par mdzod //
sku gsung thugs dbang lus ngag yid la phob //
sgrib gsum dag nas sku gsum mngon gyur shog
/oM AHhU~M badzra gu ru de ba DA ki nI sarba d+harma pA la kA ya wA ka tsit+ta a d+hiSh+ThA na a d+hiSh+Thi te A be sha ya a AH
bcu pa mchod rdzas byin gyis brlab pa ni /
raM yaM khaM/
mchod rdzas nyes pa'i dri ma sbyangs //
stong pa'i ngang las 'bru bzhi gsal //
oM yig dkar po 'od 'bar ba //
rigs lnga yab yum ngo bo nyid //
mtshan ldan thod par zhu ba las //
'chi med ye shes bdud rtsir gyur //
oM AHhU~M sarba pany+tsa a mr-ita hU~M hrIHThAH
lan gsum /
AHyig dmar po 'od 'bar ba //
'khor ba skye med dbyings su bsgral //
de nyid thod par zhu ba las //
nyon mongs 'joms pa'i rak+tar gyur //
oM AHhU~M ma hA rak+ta dz+wa la maN+Da la hU~M phaT/
lan gsum /
hU~M yig mthing ga 'od 'bar ba //
bde chen thugs kyi ngo bo nyid //
de nyid thod par zhu ba las //
'dod yon mi zad gtor mar gyur //
oM AHhU~M ma hA ba liM ta te dzo ba lin+ta ba la ba te gu h+ya sa ma ye swA hA/
gsum /
hrIHyig 'od lnga rab 'bar ba //
las rnams kun byed nam mkha' mdzod //
de nyid thod par 'od du zhu //
phyi nang gsang mchod bsam mi khyab //
ar+g+haM nas /
shab+da pU dza me g+ha oM AHhU~M/
rU pa shab+da g+han+d+he ra sa spar+she pU dza me g+ha sa mu dra s+pha ra Na sa ma ye AHhU~M/
ma hA mAM sa rak+ta kiM ni ri ti bo d+hi tsit+ta ma hA su kha ga na gu h+ya pU dza hoH
zhes rol mo'i sgra dang bcas te byin brlab bo //
gnyis pa dngos gzhi ni /
ting 'dzin rnam gsum dkyil 'khor bskyed //
spyan 'dren bzhugs gsol phyag 'tshal dang //
mchod bstod byin sdud 'dzab bzla zhing //
thun mtshams dngos gzhi'i las rim bcu //
zhes pa ste /
de la thog mar ting 'dzin rnam gsum bsgom pa ni /
hU~M/
chos rnams mi dmigs spros dang bral //
skye med stong gsal nam mkha' che //
oM ma hA shUn+ya tA dz+nyA na badzra swa b+hA wa At+ma ko\u0f85 haM/
de ltar ma rtogs sems can la //
mi bzod snying rje kun khyab bsgom //
stong nyid snying rje dbyer med kyi //
ngang nas 'gro don bsgrub pa'i phyir //
rang rig gser gyi rdo rjer gyur //
gnyis pa rten brten pa'i dkyil 'khor bskyed pa ni /
de las e 'phros nam mkha' che //
yaM 'phros rlung gi dkyil 'khor te //
ra 'phros rak+ta'i rgya mtsho 'khrugs //
suM las zhing chen sa gzhi brdal //
keng las rus pa'i ri rab steng //
raM las bskal pa'i me dpung 'bar //
de dbus sna tshogs b+h+rU~M 'phros te //
yongs gyur ye shes gzhal yas khang /
khyams sgo rta babs mtshan nyid rdzogs //
de dbus pad sdong 'dab ma bzhi //
zla nyi bdud bzhi ro gdan steng //
hrIHma ha ri ni sa rnams //
dbus dang 'dab bzhi so sor gsal //
de las 'od 'phros sangs rgyas mchod //
sems can kun gyi sdig sgrib sbyangs //
tshur 'dus rdo rje gri gug gyur //
de nyid gnas gyur dran rdzogs su //
rta mchog yab yum sku mdog dmar //
dbu gtsug rta mgo rta skad 'tsher //
dbang sdud gri gug phyag g.yas phyar //
bdud bzhi'i khrag bkang thod pa g.yon //
bdud bzhi'i steng du brkyang bskum bzhugs //
rdo rje phag mo yum dang sbyor /
de nyid cha lugs yab 'dra la //
spyi gtsug phag gdong ngur sgra sgrog
/gri thod 'dzin pas yab la 'khyud //
bcu drug lang tsho chags pa'i nyams //
nu ma b+ha ga rgyas pa'i tshul //
bskal pa'i me klong bzhugs par bskyed //
mdun sogs phyogs bzhi'i 'dab ma la //
rdo rje rin chen pad+ma dang //
las kyi mkha' 'gro rnam pa bzhi //
mthing ser dmar ljang 'od phung 'bar //
g.yas g.yon gri gug thod khrag 'dzin //
rus pa'i rgyan mdzes khro 'dzum 'gying //
brkyang bskum gar thabs ro steng bzhugs //
spyi bor pad sdong 'dab bzhi la //
nyi zla'i gdan steng lte dbus su //
rigs 'dus bla ma rdo rje sems //
mthing gsal zhal gcig phyag gnyis pa //
chos nyid mi 'gyur rdo rje g.yas //
zag med bde rgyas thod pa g.yon //
gcer bu rin chen rus rgyan spras /
khro 'dzum 'gying bag skyil krung gi
/pang du rang rig yum gyis 'khyud //
sngo bsang gzhon tshul chags pa'i nyams //
rab mdzes yid 'ong gri thod 'dzin //
mdun sogs phyogs bzhir rnam snang dang //
rin 'byung snang mtha' don yod grub //
rig pa'i ye shes rigs bzhi po //
dkar ser dmar ljang sku mdog can //
rang rigs yum sbyor phyag mtshan ni //
'khor lo rin chen pad+ma dang //
sna tshogs rdo rje phyag g.yas bsnams //
g.yon thod cha lugs gtso ltar bskyed //
thugs kar so so'i sa bon dang //
gnas gsum oM AHhU~M gis mtshan //
gzhan yang yi dam mkha' 'gro dang //
chos skyong dam can rgya mtsho'i tshogs //
sman gyi bka' srung ma lus pa //
sprin phung 'khrigs pa lta bur gsal //
'bru gsum 'od kyis ye shes pa //
bsgoms pa dang 'dra spyan drangs gyur //
gsum pa spyan drang ba ni /
gdung ba'i dbyangs dang rol mo'i sgras bskul te /
hU~M hrIH
chos dbyings spros bral ngang nyid las //
rigs 'dus rgyal ba sku bzhengs 'tshal //
bdag dang 'gro la thugs brtse'i phyir //
gnas 'dir spyan 'dren gshegs su gsol //
oM AHhU~M badzra ma hA gu ru de ba DA ki nI sa pa ri bA ra badzra sa mA dzaH
e h+ye hi /
dzaHhU~M baM hoH
bzhi pa bzhugs su gsol ba ni /
hU~M/
dus gsum rgyal ba kun 'dus pa'i //
gsang chen dkyil 'khor dam pa 'dir //
dbyer med chu la chu bzhag bzhin //
dgyes shing brtan par bzhugs su gsol //
sa ma ya tiSh+Tha lhan /
lnga pa phyag 'tshal ba ni /
hU~M hrIH
bla ma yi dam mkha' 'gro gsum //
byin rlabs dngos grub phrin las kyi //
'byung gnas yid bzhin nor bu la //
sgo gsum gus pas phyag 'tshal lo //
na mo a ti pU hoH
pra tI dza hoH
drug pa mchod pa 'bul ba la //
phyi nang gsang mchod sman raka gtor //
sgrol dang glu gar mchod pa dgu
/zhes pa rnams las dang po phyi mchod ni /
hU~M/
me tog bdug spos mar me dri //
bshos gtsang rol mo la sogs pa //
kun 'byung nam mkha' mdzod las byung //
spyan sogs tshim phyir mchod par bzhes //
oM AHhU~M badzra ma hA gu ru de ba DA ki nI sa pa ri wA ra ar+g+haM pA d+yaM nas /
shab+da pra tIts+tsha swA hA/
gnyis pa nang mchod ni /
hU~M/
lce sogs dbang lnga'i me tog ste //
gsur chen dri mchog zhun chen me //
dri chen dri chu bshos dang byug
/thod rnga rkang gling rol mo mchog
/dug gsum sku gsum dug lnga ni //
ye shes lnga yi ngang du mchod //
snang srid 'khor dang mya ngan 'das //
bde chen rab 'byams klong du mchod //
oM AHhU~M badzra ma hA gu ru de ba DA ki nI sa pa ri bA ra rU pa shab+da gan+d+he ra sa spar+she pra tIts+tsha swA hA/
gsum pa gsang mchod ni /
hU~M/
thabs shes zla gsang thig le las //
dkar dmar bde chen ye shes rdzas //
bla ma yi dam mkha' 'gro la //
gnyis med ngang du 'bul gyis bzhes //
oM AHhU~M badzra ma hA gu ru de ba DA ki nI sa pa ri bA ra bo d+hi tsit+ta ma hA su kha ga Na gu h+ya pU dza hoH
bzhi pa sman mchod ni /
hU~M/
rtsa ba yan lag stong sbyar sman //
dug lnga ye shes lngar gyur pa //
rigs lnga dam tshig lnga yi dngos //
ye shes lnga rdzogs sgrub rdzas bzhes //
oM AHhU~M ma hA sarba pany+tsa a mr-ita kha raM khA hi /
zhes pa tsam mam /
spro na /
hU~M hrIH
rang sems skye med chos skur ngo sprod pa'i //
bka' drin 'khor med rtsa ba'i bla ma la //
rnam dag bdud rtsi'i dam rdzas mnyes mchod 'bul //
thugs rjes brtser dgongs dbang dang dngos grub stsol //
mchog thun dngos grub dgos 'dod char 'beb pa'i //
brgyud pa'i bla ma yid bzhin nor bu la //
rnam dag\u0f8e
thugs rjes\u0f8e
phung khams skye mched gdod nas rnam dag pa'i //
rang lus yi dam rgyal ba'i dkyil 'khor la //
rnam dag\u0f8e
thugs rjes\u0f8e
dam tshig can la dngos grub bde ster ba'i //
ma sring mkha' 'gro rgya mtsho ma lus la //
rnam dag\u0f8e
thugs rjes\u0f8e
rgyal ba'i bstan srung zhing bcu sgrol la brtson //
chos skyong dam can rgya mtsho ma lus la //
rnam dag\u0f8e
thugs rjes\u0f8e
skyabs mgon dpung gyur mchod 'os yi dam lha //
rang snang dag pa'i gtso 'khor khyed rnams la //
rnam dag bdud rtsi'i dam rdzas mchod pa'i mthus /
khams gsum yongs sgrol 'khor ba dong sprugs shog
/oM AHhU~M ma hA sarba pany+tsa a mr-ita khA hi /
rjes 'brel du dngos grub blang ba ni /
hrIH
'khor 'das phyi nang gsang ba shes bya dang //
shes byed las 'das dam tshig rdo rje che //
thabs shes mtheb srin phyag rgyas cho ga bzhin //
myong na dngos grub ma lus thob phyir myang //
kA ya wA ka tsit+ta sarba sid+d+hi oM AHhU~M/
lnga pa rak+ta'i mchod pa ni /
hU~M/
b+han+d+ha mtshan ldan 'bar ba'i snod //
bdud bzhi bsgral pa'i snying khrag bcud //
rnam rtog 'khor ba dbyings bsgral phyir //
bla ma yi dam mkha' 'gro mchod //
ma hA rak+ta kha raM khA hi /
drug pa gtor ma'i mchod pa ni /
hU~M/
snod bcud gtor mar lhun gyis grub //
gnyis su med par byin gyis brlabs //
'dod yon lha mos rab brgyan pa //
bde ba chen por bzhes su gsol //
ma hA ba liM ta khA hi /
zhes dang /
oM AHhU~M badzra ma hA gu ru sarba gu Na sid+d+hi oM AHhU~M swA hA/
mUM lAM mAM pAM tAM/
hrIHma ha ri ni sa tsit+ta hrIng hrIng /
sa pa ri wA ra i daM ba liM ta kha kha khA hi khA hi /
zhes sngags lan gsum gyis 'bul lo //
bdun pa bsgral mchod ni /
hU~M/
yang dag rtogs pa'i mtshon cha yis //
ma rtogs sems can dbyings su bsgral //
sgrol ba las kyi mchod pa che //
rtsa gsum dkyil 'khor lha la 'bul //
ru dra sarba mA ra ya khA hi /
brgyad pa glu gar gyi mchod pa ni /
hU~M/
skye ba med las thams cad skyes //
skyes tsam nyid nas skye bral ba //
'du 'bral med pa rdo rje'i glu //
nyams dbyangs rang grol ye shes mchod //
oM te te hU~M/
te na hU~M/
te phu s+pha ra Na sa ma ye hU~M hoH
dgu pa don dam gyi mchod pa ni /
gdod nas rang rig lha ru dag
/mchod bya mchod byed mchod yul kun //
mi dmigs spros bral phyag rgya che //
rtsa gsum dkyil 'khor lha la 'bul //
d+harma d+hA tu ma hA mu dra pU dza hoH
de nas bdun pa bstod pa ni /
gsang sgrub kyi gzhung ltar /
oM/
rnam dag chos sku'i klong yangs las //
sogs sam /
yang na /
hU~M/
chos sku'i bla ma spros med khyab brdal ngang //
longs spyod rdzogs sku bde chen rol pa'i dbyings //
sprul sku gang la gang 'dul 'gro don mdzad //
rigs 'dus bla ma sman rgyal rdo rje 'dzin //
kun bzang 'gyur med sku la gus phyag 'tshal //
'gag med tshangs dbyangs gsung la gus phyag 'tshal //
mtha' bral dri med thugs la gus phyag 'tshal //
lus bde ngag nus sems rtogs byin gyis rlobs //
rnam shes gzugs tshor 'du shes 'du byed lnga //
chags khro gti mug nga rgyal phrag dog lnga //
chos dbyings me long mnyam sor bya ba grub //
rang dag rang grub rang gsal rigs lnga'i sku
/nam mkha' sa chu me rlung 'byung ba lnga //
rnam dag yum lngar bcas la gus phyag 'tshal //
lam lnga gdan thog gcig tu bgrod pa dang //
sku lnga tshe 'dir thob par byin gyis rlobs //
snang stong dbyer med rta mchog yab yum sku
/sna tshogs sprul sku rigs bzhi mkha' 'gror bcas //
chos byed skyong mdzad dam can bka' srung bstod //
phrin las thogs med sgrub par mdzad du gsol //
brgyad pa byin bsdu ba ni /
spyi bo'i bla ma la mos gus drag tu byas te /
bdag la dbang mchog bskur du gsol //
zhes ngag gam yid kyis gsol ba lan gsum btab la /
spyi bo'i rigs 'dus bla ma yab yum la //
gus pa chen pos gsol ba btab pa las //
'od zer 'phro 'dus sras bcas rgyal ba kun //
spyan drangs snyoms 'jug bde stong ngo bor zhu //
sbyor mtshams nas byung byang sems bdud rtsi'i rgyun //
spyi bo nas zhugs lus nang khengs pa yis //
sgrib bzhi dag cing dbang bzhi'i ye shes thob //
sku bzhi dbyer med bde chen ye shes ngang //
blo 'das 'od gsal gnyug ma'i rang zhal blta //
dgu pa 'dzab bzla ba ni /
spyi bo'i bla ma yab yum  yab kyi   thugs ka nas //
sngags phreng byung ba gsang ba'i gnas nas thon //
rang gi tshangs bug nas zhugs sku dbyibs brgyud //
rdo rje'i lam nas yum gyi pad+mar babs //
spyi bo nas thon bla ma yab yum gyi //
yum gyi   gsang gnas nas zhugs sngar bzhin 'khor ba las //
'od zer dpag med 'phros pas sangs rgyas rnams //
mchod pas mnyes shing byin rlabs ma lus bsdus //
sems can sgrib sbyangs rtsa gsum go 'phang bkod //
rang nyid rigs 'dus rgyal ba'i ngo bo ste //
snang grags rtog gsum lha sngags chos skur gyur //
zhes pa'i dmigs pa la sems rtse gcig tu gtad la /
oM AHhU~M badzra ma hA gu ru sarba gu Na sid+d+hi hU~M/
oM AHhU~M swA hA/
mUM lAM mAM pAM tAM/
hrIHma ha ri ni sa /
tsit+ta hrIng hrIng sarba sid+d+hi sa ma ya /
dzaHhU~M baM hoH
zhes gtso 'khor thams cad kyi spyi sngags nyid ci nus bzla /
yang skabs su ting nge 'dzin gyi spro bsdus thugs dam bskul ba ni /
rang nyid lhar gsal spyi mgrin snying ga nas //
'od zer dkar dmar mthing gsum phyogs bcur 'phros //
bde gshegs rnams kyi sku gsung thugs la phog
/mchod pas mnyes shing gsang gsum dngos grub bsdus //
'gro ba'i sgo gsum sgrib sbyangs dbang du bsdus //
slar 'dus bdag gi gnas gsum thim par gyur //
zhes mos la sngags bzla /
thun mthar /
thugs ka'i 'od kyis 'khor 'das brtan g.yo'i dwangs bcud thams cad dbang du byas par mos la /
oM AHhU~M swA hA/
a mr-ita dzI ban+ti b+hai Sha dz+ye sarba sid+d+hi hU~M hoHswA hA/
zhes rgyun gyi dngos grub bsdu ba'i sngags kyang cung zad bzla'o //
yang tshe sgrub par 'dod na /
rtsa gsum sku las 'od zer dmar po 'phros //
'byung lnga'i dwangs bcud skye 'gro'i tshe bsod dpal //
rgyal ba'i byin rlabs bdud rtsi'i rnam par bsdus //
spyi gtsug bla ma'i phyag gi thod par bsdus /
khol zhing lud de rang gi tshangs bug nas //
'khor lo lnga po rim brgyud lus kyi nang //
bdud rtsis rab gang rdo rje'i tshe thob gyur //
gong gi sngags sham du /
badzra A yu She hU~M b+h+rU~M/
zhes bzlas pas 'chi ba bslu zhing tshe la dbang ba'i rig 'dzin du 'gyur bar gsungs so //
thun mthar dbyangs gsal yig brgya rten snying lan gsum gsum bzla /
sku gsung thugs kyi lhag chad bskang zhing byin rlabs brtan par bya'o //
bcu pa thun mtshams kyi bya ba ni /
gsang sgrub ched du bya ba'i skabs lta bur gtor ma'i lhan thabs tshogs gnyis myur rdzogs 'dir sbyar zhing /
'dod don gsol gdab /
mchod bstod mdor bsdus /
gtor mgron brtan bzhugs sam gshegs gsol bkra shis bcas bya ba yin la /
dkyus su /
hU~M hrIH
skye med dbyings las 'gag med rtsal shar ba //
mkhyen brtse nus pas 'gro 'dul rtsa gsum lha //
rang bzhin gnas nas spyan drangs gnyis med bzhugs //
phyag 'tshal mchod 'bul sdig bshags bstod cing bskul //
bsnyen sgrub las sbyor bzlas brjod ting 'dzin bsgom //
mi mthun phyogs kun zhi zhing 'dod dgu rgyas //
rang snang dbang 'dus log 'dren dgra bgegs thul //
mchog thun dngos grub dus 'dir myur stsol mdzod //
ces pa tsam bya'o //
skabs 'dir chos srung gi phrin las rgyas bsdus gang rung 'grub na legs so //
gsum pa rjes kyi bya ba ni //
tshogs mchod chad brtan rta bro dang //
dngos grub blang zhing gtang rag dang //
nongs bshags nyer bsdu bsngo smon bya //
shis brjod rjes kyi las rim bcu //
zhes pa rnams kyi dang po tshogs kyi mchod pa la'ang /
byin rlabs spyan 'dren mchod bshags bstab //
gsang gsol tshogs rol lhag ma dgu
/zhes pa'i dang po tshogs byin gyis brlab pa ni /
mAM sa ma da na ba la sogs tshogs kyi yo byad ci 'byor ba 'du byas /
chu chang nang gsum gyis sbyangs la /
hU~M hrIH
rang nyid lhar gsal thugs ka'i sa bon las //
raM yaM khaM 'phros tshogs rdzas bsregs sbyangs bkrus //
oM AHhU~M gis ye shes bdud rtsir bsgyur //
'dod yon lha mos mchod rdzas sprin phung gtibs //
ma hA ga Na tsakra sarba pha la hoH
gnyis pa spyan 'dren pa ni /
hU~M hrIH
rigs 'dus rgyal ba'i lha tshogs rnams //
thugs dam thugs rjes brtser dgongs la //
tshogs kyi mchod pa bzhes slad du //
spyan 'dren gnas 'dir gshegs su gsol //
sa ma ya dzaH
bkod legs rab mdzes khri la bzhugs //
bdag gzhan gus pas phyag 'tshal bstod //
phyi nang gsang mchod dgyes par bzhes //
sku gsung thugs kyi dngos grub stsol //
sa ma ya hoH
gsum pa tshogs phud mchod pa ni /
hrIH
mdzes ldan dri zhim ro bda' zhing //
'jam 'khril glu gar bde ba'i mchog
/ma tshang med pa'i tshogs phud 'bul //
bzhes nas mchog thun dngos grub stsol //
ga Na tsakra sarba pU dza hoH
bzhi pa bshags pa la skong bshags gnyis te /
rgyas par spro na rtsa ba gsum gyi mdangs skong rin chen 'od kyi dra ba bshags pa dang bcas pa /
bka' srung sde dgu'i mdangs skong dgra bgegs tshar gcod bcas skabs 'dir sbyar la /
dkyus su bstan pa 'di bzhag nas bsgral bstab la 'jug
/bsdu na /
hU~M/
gsang chen rigs 'dus rgyal ba'i dkyil 'khor 'dir //
phyi nang gsang ba'i dam rdzas ma tshang med //
rtsa gsum lha tshogs thugs dam gnyan po bskang //
rnal 'byor bdag gi g.yar dam sor stsol cig
/oM AHhU~M badzra satwa AH
sa ma ya hoH
hU~M/
thog ma med nas da lta'i bar //
ma rig 'khrul pa'i dbang gyur pas //
chag nyams 'gal 'khrul ci mchis pa //
tshogs kyi mchod pas bskang zhing bshags //
bud+d+ha badzra rat+na dang //
pad+ma karma'i thugs dam bskang //
gti mug zhe sdang nga rgyal dang //
phrag dog bden rdzun 'thas pa'i tshul //
kun gzhi ka dag klong yangs su //
ye nas skye 'gag spros mtshan bral //
kun rdzob rang sems rgyal ba dang //
bshags bya bshags byed gnyis su med //
ces dang yi ge brgya pa bzla'o //
lnga pa bsgral bstab ni /
rang nyid dbang chen khros pa'i nga rgyal dang /
tshogs dum dgra bgegs su dmigs la /
hU~M/
rgyal ba kun 'dus rtsa gsum lha tshogs bka'//
sngags dang phyag rgya ting 'dzin bden pa'i mthus //
mi bzad grangs med sprul pa'i khro tshogs rnams //
glog ltar myur skyod dgra bgegs da lta khug
/dbang med rten 'dir stims la lha dang phrol //
zhing bcu ldan pa'i gnod byed dgra bgegs 'di //
rnam shes chos kyi dbyings su gnas spar ro //
gzugs phung da lta skad cig 'dir gzhom bya //
zhes bkug bstims phral nas phur bu bsgril zhing /
hU~M/
bcom ldan khro rgyal he ru ka
/srid gsum dgra bgegs kun gyi gshed //
phyag gnyis ri rab phur bu 'debs //
dam nyams thal ba rdul du rlog
/gnod byed ru dra mA ra ya hU~M phaT/
ces bsgral pa'i sha khrag bdud rtsir brlabs te bstab pa ni /
hU~M/
dgra bgegs bsgral pa'i lnga phung 'di //
rigs lnga khro rgyal zhal du bstab //
chos kyi dbyings su bzhes nas kyang //
log rtog tshar gcod dngos grub zhu /
kha kha khA hi khA hi /
drug pa bdud rtsi gsang nan gyi mchod pa ni /
hU~M/
dug lnga sman gyur 'bru mchog bcud //
bdud rtsi dam pa dpa' bo'i rdzas //
dza gad ro mchog stong ldan pa //
zag med bde skyed mchod 'bul bzhes //
ma hA dza gad khA hi /
bdun pa srung ma'i gsol kha ni /
rgyas par chos skyong gsol kha myur mgyogs glog gi 'od 'bar gzhung nyid tshang bar sbyar /
dkyus tsam du bsdu na /
hoH
sangs rgyas mnga' bdag ston pa dam chos gzhi //
'dren pa dge 'dun dkon mchog kun 'dus la //
dgyes mnyes mchog gyur zhal zas tshogs mchod 'dis //
gsol lo mchod do byin rlabs dngos grub stsol //
hoH
kun bzang sman rgyal ye shes mkha' 'gro ma //
pad 'byung gu Na dbyer med rdo rje 'dzin //
byin rlabs char 'bebs rtsa brgyud bla ma la //
dgyes mnyes mchog gyur zhal zas tshogs mchod 'dis //
gsol lo mchod do dbang skur byin gyis rlobs //
hoH
rigs lnga yab yum rta phag mkha' 'gro lnga //
lha dang drang srong ye shes sman mo sogs //
yi dam dkyil 'khor rgyal ba ma lus la //
dgyes mnyes mchog gyur zhal zas tshogs mchod 'dis //
gsol lo mchod do mchog thun dngos grub stsol //
hU~M/
rdo rje bdud 'dul mgon po pho rgyud dang //
e ka dzA Ti lha mo ma rgyud tshogs //
srog gi spu gri dam can ma lus pa /
khyab 'jug gza' gdong sde brgyad rgyu skar tshogs //
dgra dur 'jigs byed srin po keng rus 'bum //
ce spyang mchu dmar gnas yul mkha' 'gro 'bum //
shAn+ti ro zan mi srun bdud mo'i tshogs //
shan pa dmar nag gnod sbyin bye bar bcas //
hob se nag po srog bdag tshogs bcas la //
dgyes mnyes tshogs mchod dgra bgegs sha khrag gis //
gsol lo mchod do phrin las rnam bzhi sgrubs //
hoH
gzhan yang dam can lha srin sde brgyad tshogs //
grangs med stong khams khyab rgyug rtsal ldan la //
dgyes mnyes mchog gyur zhal zas tshogs mchod 'bul //
gsol lo mchod da \u0f7crnal 'byor stongs grogs mdzod //
hoH
yul 'di'i gzhi bdag gnyan po la sogs te //
bod khams brtan ma yul lha dge bsnyen la //
dgyes rab mchog gyur mnyes rab dam pa'i phud //
gsol lo mchod do mi mthun bar chad sol //
ces pa tsam bya'o //
brgyad pa tshogs la rol pa ni /
las rdor gyis tshogs rdzas btegs la /
kye /
rdo rje slob dpon dgongs su gsol //
snang srid 'khor 'das ro mnyam pas //
gsang chen bde ba'i longs spyod che //
the tshom spangs te bzhes par mdzod //
ga Na tsakra ma hA su kha hoH
zhes dang /
slob dpon gyis /
e ma ngo mtshar rmad kyi chos //
'dod yon mi dman rol pa che //
dkyil 'khor lha tshogs ma lus pa //
dri med dgyes byed 'di la spyod //
a la la hoH
zhes blangs la rnal 'byor pa rnams nang gi sbyin sreg gi tshul du rol la /
mos gus kyi gsol 'debs /
rdo rje'i glu gar sogs byas la nyams bskyang ste gsang ba mchog gi smon lam yang gdab bo //
dgu pa lhag ma gtong ba ni /
tshogs lhag bsdus la slob dpon gyi zhal chab tha ma byin gyis brlabs pa'i bdud rtsis bran la /
oM AHhU~M/
gsum /
lhag gtor bdud rtsi'i rgya mtsho 'dod yon gyi longs spyod zad mi shes par gyur /
e A ral+li hrIM dzaH
hU~M/
rigs 'dus rgyal ba'i dkyil 'khor gyi //
bka' dang bstan pa srung byed cing //
lhag la dbang ba'i tshogs rnams kun //
lhag mchod 'di longs phrin las sgrubs //
uts+tshiSh+Ta ba liM ta b+hak+Sha si swA hA/
zhes rol mo'i sgra dang bcas tshogs lhag phyi rol du dor bar bya'o //
gnyis pa bka'i chad tho 'bul ba ni /
gtor ma oM AHhU~M gis bdud rtsir brlabs la /
hU~M b+h+yoH
rigs 'dus rgyal ba sman rgyal rdo rje 'chang //
pad+ma 'byung gnas gu Na dbyer med kyi //
spyan sngar bka' srung dam can rgya mtsho dang //
'jig rten dregs pa'i lha 'dre ma lus 'dus /
khyad par gnod sbyin rdo rje bdud 'dul sogs //
sman rgyal rig 'dzin srung ma'i tshogs rnams kyis //
rang rang srog gi snying po phul nas kyang //
rdo rje 'da' dka'i mna' chu blud pa'i tshe //
gsang chen sgrub mchog nyams su len rnams kyi //
bka' yi gtor ma len par ma chad dam //
bcol ba'i phrin las sgrub par ma chad dam //
rnal 'byor tshe srog sring bar ma chad dam //
mi mthun bar chad sel bar ma chad dam //
dam nyams srog rtsa gcod par ma chad dam //
dam ldan bu bzhin skyong bar ma chad dam //
nyan bshad phrin las spel bar ma chad dam //
rgyud bzhi gces par bsrung bar ma chad dam //
sngon tshe khas blangs dam las ma 'da' bar //
sha khrag brgyan pa'i gtor ma 'di bzhes la //
thugs dam rgyud bskul bcol pa'i phrin las mdzod //
ces 'bul /
gsum pa brtan ma skyong ba ni /
gtor snod sman rag gis bshal ba brtan gtor du blug
/'bru gsum gyis brlabs la /
hU~M b+h+yoH
dgung sngon mtho dang gangs ri mtsho //
spang gshong nags 'dabs sogs gnas pa'i //
ma sring brtan ma bcu gnyis po //
sman gyi bstan pa srung ba'i phyir /
khas blangs dam bcas dran par gyis //
rang rang mthun pa'i mchod pa 'bul //
ming sring gdung sems rgyun ma bcad //
bdag gi 'khor srungs rkyen ngan zlog
/bcol pa'i las kun grub par mdzod //
bzhi pa rta bro ni /
'gugs gzhug bcas ri rab 'bar ba'i 'og tu dgra bgegs dam sri mnan par mos la /
hU~M/
dpal chen 'bar ba'i lha tshogs rnams /
khros shing rdo rje'i bro brdungs pas //
gnod byed ma lus thal bar rlog
/nga yis mi thub gang yang med //
gnod byed mA ra ya nan /
lnga pa gtang rag gi mchod bstod ni /
sngags tsam gyis mchod /
dus gsum rgyal ba kun 'dus pa //
rtsa ba gsum gyi lha tshogs la //
sgo gsum gus pas mchod cing bstod //
sku gsum rang ngo shes par shog
/ces bstod /
drug pa dngos grub blang ba ni /
gtor ma spyi bor bzhag la /
hU~M hoH
bde chen klong yangs rgyal ba'i dkyil 'khor nas //
bla ma sman rgyal rigs 'dus thugs dam can //
sku gsung thugs yon phrin las byin chen phob //
dngos grub ma lus dus 'dir bstsal du gsol //
oM AHhU~M sarba sid+d+hi sa ma ya hoH
zhes brjod la dngos grub kyi cha shas longs spyad /
bdun pa nongs bshags ni /
hU~M/
rigs 'dus bla ma rgyal ba'i gtso //
bde chen tshad med thugs rjes dgongs //
bdag cag byis pa'i rang bzhin pas //
lhag chad nor 'khrul bzod par bzhes //
oM AHhU~M gu ru de ba DA ki nI kA ya wA ka tsit+ta sa ma ya a a AH
brgyad pa nyer bsdu ni /
mdun bskyed rten yod na 'dir ni rten dang sogs kyis brtan bzhugs bya /
rten med pa dang dbang skur tshom bu'i dkyil 'khor sogs la /
hoH
sems can don mdzad rgyal dang sras //
thugs rjes smin grol chos 'khor bskor //
rang bzhin gnas su gshegs mdzad nas //
slar yang brtse bas 'byon par mdzod //
badzra muHsa gshegs /
dkyil 'khor yang /
phyi nang gsang ba lnga tshan lnga yi chos //
rigs 'dus rgyal ba'i dkyil 'khor che la rdzogs //
rab 'byams brtan g.yo kun la yongs khyab pa //
gnyis med chos dbyings rol pa'i dbyings su sdud //
sarba bud+d+ha maN+Da la swa b+hA wa At+ma ko\u0f85 haM/
zhes bsdu /
bdag bskyed dkyil 'khor rten dang brten par bcas //
rim 'dus mi dmigs chos kyi dbyings su thim //
slar yang sgyu ma lta bu'i gzugs skur shar //
snang grags rtog tshogs bla ma'i phyag rgyar bzhengs //
oM AHhU~M/
zhes bdag bskyed kyang bsdu ldang bya'o //
dgu pa bsngo smon ni /
hoH
bdag gzhan dus gsum dge ba rnams //
ma lus dmigs med gcig bsdus nas //
rigs 'dus rgyal ba'i sku gsung thugs //
mkha' khyab 'gro bas thob par shog
/de ma thob kyi gnas skabs su //
bar chad med par dal 'byor thob //
bshes gnyen dam pas rjes su bzung //
bka' bzhin sgrub la nan tan shog
/chos rnams sems su blo thag chod //
sems nyid chos skur rang ngo shes //
gzung 'dzin 'khrul snang bag chags zhig
/goms 'dris brtan pa thob par shog
/bcu pa shis brjod ni /
chos kyi dbyings las byung ba'i bkra shis mchog
/bla ma yi dam mkha' 'gro 'khor bcas dang //
chos skyong dam can rgya mtsho'i bkra shis kyis //
dge legs dpal 'byor gang la myur thob shog
/ces dang /
phun sum tshogs pa'i tshigs su bcad pa gzhan yang brjod la me tog gi char bsnyil bar bya'o //
gsar rnying rgyud gzhung rnams las mgrin gcig tu //
mchog gi sgrub thabs lam zab 'di nyid bsngags //
bla sgrub mchog gyur bskyed rdzogs kha tshang zhing //
myur du grub ster 'di ni khyad par 'phags //
yongs grags gsung gi tshig don ma bslad cing //
de nyid mdzes byed gang 'di sbyar ba'i dges //
bdag gzhan 'gro kun rgyu 'bras nad sel zhing //
rigs 'dus bla ma'i go 'phang myur thob shog
/ces pa 'di'ang 'gro kun 'tsho mdzad sman gyi bla ma khyab bdag mkhyen brtse'i dbang pos sman gyi nor bu bkra shis pa'i grangs ldan bcas bka'i gnang ba bstsal pa las /
lha dang rig pa 'di nyid la mi phyed pa'i 'dun pa lhan skyes su 'chang ba karma ngag dbang yon tan rgya mtsho phrin las kun khyab dpal bzang pos /
lta na sdug gi grong khyer gnyis pa gdan sa chen po dpal spungs kyi yang khrod du bris pa dge legs 'phel //

//
