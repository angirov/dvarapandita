@#:
thugs rje chen po yid bzhin nor bu 'gro ba kun sgrol gyi smon lam bde ba can ma bzhugs so :
'od dpag med kyi zhing bkod nas gsungs pa :
bcom ldan shAkya'i rgyal po'i zhing 'di nas :
nub phyogs gang gA'i klung gi bye ma snyed :
rdzogs sangs rgyas kyi zhing khams bde ba can :
khrag khrig phrag brgya 'das pa'i pha rol na :
zhing khams skyon med rnam dag bde ba can :
sa gzhi thams cad rin chen rang bzhin te :
lag mthil ltar mnyam gcong rong med pa'i gnas :
me tog pad+ma'i tshogs kyis rab brgyan cing :
blta bas mi ngoms mdzes shing yid du 'ong :
zhing mchog de na lha mi'i ston pa ni :
sku tshe dpag med rdzogs pa'i sangs rgyas bzhugs :
nyon mongs sbyangs shing smon lam dag pa'i gnas :
bdag dang 'gro kun zhing der skye 'gyur shog :
dag gsal bkra ba'i zhing khams bde ba can :
rgyal ba'i rnam 'phrul snyan pa'i sgra dbyangs 'byin :
'tsho ba'i yo byad ji ltar bsam pa bzhin :
'bad rtsol med par legs par 'byung ba'i gnas :
zhing mchog de na sems can ngan song dang :
lha ma yin dang gshin rje'i ming yang med :
de na phal pa'i bud med yod ma yin :
mngal na gnas pa'ang yod pa ma yin no :
rin chen rnams kyi me tog pad+ma las :
brdzus te skye ba'i rang bzhin sha stag go :
mi dge spangs shing smon lam dag pa'i gnas :
bdag dang 'gro kun zhing der skye 'gyur shog :
rnam dag 'od gsal zhing khams bde ba can :
zhing der skyes pa'i sems can thams cad la :
na tsha la sogs sdug bsngal gtan mi 'byung :
zhing der skyes nas ngan song 'byung mi srid :
mi khom gnas su skye ba'ang mi srid do :
zhing der skyes pa'i byang chub sems dpa' rnams :
tshe lo dpag tu med par sku bzhugs nas :
skye ba du mar byang sems sar gnas te :
spyod pa rlabs chen mdzad bzhed ma gtogs par :
skye ba gcig rjes rdzogs 'tshang rgyas 'gyur zhing :
tshogs gnyis rab rdzogs smon lam dag pa'i zhing :
bdag dang 'gro kun zhing der skye 'gyur shog :
thub pas bsngags pa'i zhing khams bde ba can :
dwangs ba can gyi rin chen pho brang na :
sku tshe dpag med rdzogs pa'i sangs rgyas bzhugs :
tshe dpag med mgon g.yas na spyan ras gzigs :
byams dang snying rjes 'gro ba kun la gzigs :
mgon po'i g.yon na byang sems mthu chen thob :
dri med bstan pa rgyas pa'i phrin las mdzad :
rgyal ba'i 'khor gzhan yon tan phun tshogs shing :
ye shes cher rgyas bsam gyis mi khyab bzhugs :
bdag ni nam zhig 'chi ba'i dus byung tshe :
gnas ngan rnams su nam yang mi gol bar :
lha mchog khyed kyi zhal mthong sngun bsus nas :
bde ba can gyi zhing der skye bar shog :
pad+ma las 'khrungs dam chos nyan 'gyur zhing :
rgyal bas lung bstan mngon shes rdzu 'phrul thob :
sems can thams cad zhing mchog dam pa der :
bdag gis 'dren pa'i rten 'brel sgrig par shog :
de ltar bdag gis smon lam bzang po 'di :
bla ma mchog dang mgon po spyan ras gzigs :
'khor bcas la sogs rgyal dang rgyal ba yi :
sras mchog rnams kyis 'grub par mdzad du gsol :
:
