[<!TCC Tibetan character 3,181 undefined in unicode!> ]zab gsang 'chi med snyan brgyud DA ki nI seng gdong bzhad pa'i snying tig bzhugs so :
na mo DA ki nI siM ha mu khI yai :
rdo rje'i srog rtsa 'chi med grub pa'i ye shes kyi bdud rtsis gang ba gzhom med nA da'i dbyangs kyis bsnyad pa ni 'di lta ste :
lho brag mkhar chu dpal gyi dbang phug tu gnubs kyi ban+de nam mkha'i snying po dpal chen grub pa rtsal gyis yang dag he ru ka zla gam lnga bcu rtsa brgyad kyi dkyil 'khor chen por snang ba rnam par 'byed pa'i ting nge 'dzin la dbang bsgyur pa'i tshe :
sa gsum gyi ma mo bye ba'i tshogs dngos su 'ong nas dngos grub mtha' yas pa mdangs gsol du phul :
khyad par stag gdong ma dkar mos 'od ldan bdud rtsi'i bcud len gyi sbyor thabs brgya dang rtsa brgyad bstan :
seng gdong ma dkar mo dgyes pa'i bzhad sgras gzhan gyis mi thub pa dkar po'i rdzas la brten nas tshe dang shes rab kyi bcud len grub pa 'di bstsal to :
sa ma ya :
'di la gsum ste :
rdzas :
sngags :
ting nge 'dzin to :
dang po ni :
shu dag dkar po rdul dang dri mas ma gos pa mi'i 'o ma'am :
'o ma phal par lan dgur btsos te grib skam byas pa srin mdzub kyi rtse mo tsam mang du bsags :
gnyis pa ni :
aHkaHsaHmaHraHtsaHshaHdaHraHsaHmaHraHyaHphaT:
ma ma A yur+dz+nyA na pra dz+nyA puSh+TiM ku ru swA hA:
stong phrag re'o :
gsum pa ni :
ra ba bzhi'i dkar po'i tshes gcig gi tho rangs skar ma bkrag ma yal ba'i gong du bla gab med pa'i sar phyin la :
rang seng gdong ma dkar mo gri gug dang thod pa bdud rtsis gang ba 'dzin pa :
gru mo g.yon na kha T+wAM ga 'chang ba :
rus pa'i rgyan lngas brgyan pa :
brkyang bskum gar gyi rol pas 'chi bdag gi bdud nag po'i snying gar mnan cing ye shes kyi me 'bar ba'i dbus na bzhugs par gsal btab la :
thugs kyi 'od zer gyis skar tshogs thams cad la phog pas :
de thams cad kyang rang 'dra ba'i lha mo'i skur gyur :
'od zer spro bsdus tshe bcud thams cad rang rang gi thod par bkug :
mthar de thams cad 'od kyi lam brgyud de mdun gyi rdzas la thim pas :
grub pa'i bcud len :
bde ba'i bdud rtsi :
rdo rje sems dpa'i thig le :
dwangs ma'i dwangs ma bcud chen por gyur te :
dper na gser 'gyur gyi rtsis lcags la reg pas gser du 'gyur ba ltar :
gang gis bsten pa'i mod la 'chi med 'ja' lus rdo rje'i gzugs su sgyur nus pa'i rdzas su bsam la :
rlung nang du rngub pa dang lhan cig tu rol :
lan bdun gyi mthar bum pa can nyi shu rtsa gcig bzung :
de rjes shes pa khong glod de d+hA ki nI'i gsang ba'i tshig 'di ngag tu brjod cing blo bzhag go :
lus ni 'ja' 'od lha yi sku :
rlung lnga'i dwangs ma nyid la brten :
de yi rang sgra gzhom med skad :
kun gyi nyer len 'od gsal sems :
'di nyid thog ma ma skyes shing :
bar du mi gnas mthar mi 'gro :
kha dog dbyibs med ngos bzung bral :
gsal rig stong pa rjen ne ba :
gzhon nu ma yi bde ba bzhin :
smra med nyams myong 'dzin pa bral :
chos rnams kun gyi bcud yin te :
rang byung ye shes snying po che :
ma bsgom tshul gyis nyams len pa :
rang gsal mngon du byed pa'i thabs :
rig pa rang mal tshud pa ni :
skye 'chi med pa'i 'bras bu nyid :
mthong med blta bas mthong ba ni :
mi bsgom blo 'das ngang du bzhag :
yid la byar med gnyug ma'i ngang :
rdo rje'i bcud len grub pa 'o :
zhes mkha' 'gro ma dgyes pa'i rdo rje'i tshig tu'o :
de ltar brda yi bcud len gyis rags lus dwangs mar gnas 'gyur :
don gyi bcud len gyis dwangs ma 'od gsal du thim :
brda don 'brel ba'i bcud len gyis zung 'jug 'chi med rdo rje'i sku 'grub pa ni nges pa'o :
sa ma ya :
DA ki ma seng gdong bzhad pa'i snying thig :
ches zab cing gsang ba :
snyan brgyud 'chi med grub pa'i rdo rje'i tshig 'di gsang zhing spyad pas dngos grub phun sum tshogs par 'gyur ro :
sa ma ya :
rgya rgya rgya :
a ti gu h+ya :
'od gsal sprul pa'i rdo rjes gsang ba chen po'i gnas rjes su dran pa'i skad cig la dag par phab pa'o ///
/
