@#//
yang bzlog las byang rdo rje'i thog mda'i lhan thabs rig 'dzin zhal gyi drod rlangs bzhugs so //
dpal ldan dus dgra'i ngo bo rdo rje 'dzin //
drin chen bla ma spyi gtsug pad mtsho ru //
bsten nas yang bzlog nag po me'i spu gri'i //
las byang rdo rje'i thog mda'i lhan thabs bri /
'jam dpal dmar nag zhal gcig phyag gnyis pa //
dbu skra sma ra smin ma dmar ser 'bar //
zhal gdangs mche gtsigs mi bzad khro zhing gtum //
phyag g.yas ral gri me 'bar mkha' la phyar //
g.yon pas rdo rjes mtshan pa'i zhags pa 'phen //
sku la dur khrod chas brgyad rgyan rnams rdzogs //
zhabs gnyis brkyang bskum pad nyi'i gdan la bzhengs //
zhal phyir gzigs nas bzlog pa'i las mdzad gyur /
!
/mdun du sku yi sprul pa 'chi bdag nag
/gshin rje bdud po bye ba dgu khri ni //
mthing nag zhal gcig phyag gnyis g.yas ri rab //
phyar zhing dgra satwa g.yon gdengs sku stod la //
lcags kyi zhun khrab zhing chen ska rags tshul //
stag sham zhing chung chos gos thod skam lngas //
dbur brgyan gdug pa'i sbrul gyis yan lag dkris //
zhabs gnyis dor stabs bgrad cing chu glang bcibs //
sku sprul bye ba sa ya'i 'khor gyis bskor //
rgyab tu gsung gi sprul pa srog gi bdag
/nag po sgrol ging chen po rme ru rtse //
sku mdog dmar nag zhal gcig phyag gnyis pa //
gdug pa sbrul gyi ral pa spyi bor bcings //
thod pa rnar brgyan g.yas pas bai con phyar //
g.yon pas zhags 'dzin rus sbal nag po yi //
g.yang gzhi gsol zhing zhabs gnyis dor stabs su //
bgrad nas las kyi rlung dmar rta ru bcibs //
gsung sprul bye ba sa ya'i 'khor dang bcas //
gnyis ka'i thugs kar dmar nag ya yi mthar //
sarba tsit+ta gzir thum b+hig nan trig nan rbad ya zlog ya /
zhes pa'i sngags kyis g.yas su bskor bar gyur /
!
sku sprul 'chi bdag nag po gshegs su gsol //
gsung sprul srog bdag nag po gshegs su gsol //
'khor gyi gshin rje'i dmag tshogs gshegs su gsol /
!
/'chi bdag nag po'i sku la phyag 'tshal lo //
srog bdag nag po'i sku la phyag 'tshal lo //
'khor gyi gshin rje'i tshogs la phyag 'tshal lo /
!
/mdun na sku sprul 'chi bdag nag po ni //
sku mdog mthing nag zhal gcig phyag gnyis pa //
g.yas pas ri rab g.yon pas dgra satwa bsnams //
gnam lcags zhun khrab zhing lpags sham thabs gsol //
thod skam dbu rgyan zhing chung chos gos can //
sbrul gyis brgyan cing chu glang sngon po bcibs //
sku sprul 'chi bdag thugs dam dus la bab //
'chi bdag bye ba sa ya dgra la b+h+yo //
ba liM sha khrag gtor ma 'di bzhes la //
byad ma lha srung rang gshed rang la phob //
rgyab na gsung sprul srog bdag nag po ni //
sku mdog dmar nag zhal gcig phyag gnyis pa //
thod pa'i rna cha sbrul nag ral pa can //
g.yas pas be con g.yon pas zhags pa bsnams //
sku la rus sbal nag po'i g.yang gzhi gsol //
zhabs gnyis dor stabs las kyi rlung dmar bcibs //
gsung sprul srog bdag thugs dam dus la bab //
srog bdag bye ba sa ya dgra la b+h+yo //
ba liM sha khrag gtor ma 'di bzhes la //
byad ma lha srung rang gshed rang la phob /
!
/ba liM sha khrag gtor ma 'di bzhes la //
rnal 'byor bdag cag dpon slob mi nor 'khor //
bsrung zhing skyob pa'i phrin las bsgrub pa dang //
nad gdon bar chad zhi ba'i las mdzod cig
/tshe dpal 'byor pa rgyas pa'i las mdzod cig
/mos bzhi khams gsum dbang sdud las mdzod cig
/gnod byed dgra bgegs sgrol ba'i las mdzod cig
!
/chag che nyam nga zlog pa'i las mdzod cig
/byad kha phur kha zlog pa'i las mdzod cig
/rmis ltas mtshan ngan zlog pa'i las mdzod cig
/zhag skeg za skeg zlog pa'i las mdzod cig
/byad ma lha srung rang gshed rang la phob //
dmigs pa'i dgra bo gzugs ling ming bcas 'di'i //
bla khug dbugs phrogs mgo 'khor khrag tu skyug
/brgyal zhing lus sems phrol la srog rtsa chod //
tshe yi 'du byed skums la myur du sod //
sha khrag gzugs phung 'byung ba zhal du stobs //
bsad rtags srog snying dmar po khyer la shog
/byad ma lha srung rang gshed rang la phob /
!
/dmigs pa'i dgra bo lha srung bcas pa yi //
lus ngag yid gsum ldang ba med par non //
bla dang rnam shes nus mthu rnam par chings //
tshe srog lus dbang klung rta nyams par gyis //
bsod nams dpal 'byor phun tshogs thal bar rlogs //
rtag tu thar sa med pa'i gnas su chugs //
byad ma lha srung rang gshed rang la phob /
!
/thun phur las kyi gshin rje dmar nag mdog
/zhal gcig phyag gnyis g.yas pas be con ni //
sdigs pa'i rnam pas phyar zhing dgra bgegs la //
don snying g.yon pas 'drad tshul sdigs mdzub kyis //
thun thag nas 'dzin stag lpags sham thabs can //
zhabs gnyis g.yas bskum g.yon brkyang bzhugs par gyur //
mdun du las gshin nag po zhal gcig pa //
phyag gnyis g.yas pas gser gyi spu gri yis //
rtsibs stong 'khor lo klad la rab bskor bas //
dgra bgegs byad ma lha srung dum bur gtub //
g.yon pas gser 'khor rtsibs stong phub lta bur //
'dzin pas bdag sogs bsrung bya ma lus skyobs //
spyi bor lam las pu ri nag cing 'tsher //
bang rim dgu pa ri rab dpangs tshad ldan //
mgo mjug ldog pa zhig gis mnan pa'i steng //
lha srung pur khang pu ri dang bcas brjid //
lcags 'khor rtsibs bzhi rno ngar ldan pa yis /
khog pa brgyangs pas g.yo dang 'gul mi nus /
!
/rang gi mdun du khro bo rab 'jigs pa //
sku dang yan lag rags shing phyag gnyis kyis //
spu gri lcags kyu 'dzin pa'i thugs ka nas /
khro bo lcags kyu zhags pa lcags sgrog dril //
thogs pa dpag med 'phros pas byad ma rnams //
bkug nas rang gshed rang la phab par gyur //
thun gtor ni /
hU~M/
chos sku zhi ba'i ngang las ma g.yos kyang //
gdug pa 'dul phyir khro bo'i skur ston pa //
tshe bdag nag po yum chen sras mchog dang //
'chi bdag srog bdag las gshin 'khor tshogs rnams //
phyi nang gsang ba'i mchod pas thugs dam bskang //
mchog dang thun mong dngos grub bstsal du gsol /
!
/na mo sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
bla ma rdo rje 'dzin pa'i bka'\u0f8e
phyag rgya zil gnon tshe bdag nag po'i lha tshogs rnams kyi bka'\u0f8e
mkha' 'gro chos skyong srung ma'i tshogs kyi bka'\u0f8e
gsang sngags dang rig sngags dang /
gzung sngags rnam par dag pa'i bden\u0f8e
rig 'dzin sngags 'chang bdag gi bden\u0f8e
chos nyid ngo bo ka nas dag kyang chos can rgyu 'bras bslu ba med pa'i bden pa dang /
bden pa chen po'i mthu dang nus pa la brten nas /
bdag cag dpon slob skyob yul dang bcas pa rnams la sdang ba dang sdang ba'i sems dang ldan pa dang /
gdug pa dang gdug pa'i sems dang ldan pa dang /
drag shul dang drag shul gyi sems dang ldan pa dang /
lo rgyal po'i keg sri /
zla ba blon po'i keg
/zhag dmag mi'i keg
/dus tshod mtshon cha'i keg
/za lam du dug g.yo ba /
lus la mtshon kha gtod pa /
g.yul 'khrug
/'thab rtsod /
kha smras /
dmod mo /
chag che ba /
nyam nga ba /
rmi lam ngan pa /
mtshan ma ngan pa /
ltas ngan pa /
dus min 'chi ba /
nad rigs dang sde brgyad 'byung po sogs bar du gcod pa thams cad mA ra ya zlog zlog
/byad bzlog gtso bor byed tshe dmigs bsal yod na khyad par che ge mo dang med na /
ban bon sngags pas btang ba'i rbad 'dre rbod gtong phar phyin bka'i dmod grwa
/byad kha phur kha /
mnan gtad /
mdos zor /
hom dang spar bu /
rlung gi 'phrul 'khor sogs rig sngags kyi stobs dang rdzu 'phrul dang ngan sngags kyi dbal dang /
kho'i chos skyong srung ma dang bcas pa thams cad kho rang gi steng du zlog cig
/rang srog rang gis chod cig
/rang sha rang gis zo zhig
/rang khrag rang gis thungs shig
/rang nus rang la smin cig
/rang gshed rang la phob la thal ba'i rdul phran bzhin du rlogs shig
/mA ra ya zlog zlog b+h+yo b+h+yo /
!
phyag g.yon dang po'i lcags kyus byad ma yi //
snying ga'i nr-i nas bzung ste gzugs la stims //
g.yas pa'i 'khor los gtubs te sha khrag gtor //
skyabs bral nyam thag dgra de kho rang gi
/lha srung rnams kyang log lta cher skyes nas //
gshed gyur mtshon cha'i char phab srog rtsa gcod /
khog par lcags 'khor rtsibs bzhi rno ngar rtses //
srog rtsa khrag rtsa snying rtsa rbad rbad bcad /
sha khrag rus rnams gtubs te dmar 'thor btang //
lha tshogs sprul pa gshin rje'i dmag tshogs rnams //
gsod sngags drag po 'brug ltar sgrog byed cing //
sha za khrag 'thung rus mur las byed gyur /
!
/pu ri nag po ri rab gling bzhi yis //
spyi bo'i gtsug nas mnan cing lce thog tu //
gser rdor rgya gram yan lag bzhi yi tshigs //
rdo rjes gzir cing snying gar rtsibs bzhi yi //
'khor lo rdo rje rgya gram gyis mnan te //
lus ngag yid gsum 'khyog 'gul med par bsam /
!
/oM e ka ya ma du ru tsakras sod :
he ka ya ma du ru tsakras sod :
g+h+ri ma ya ma du ru tsakras sod :
sarba tsit+ta gzer thums b+hig nan trig nan rbad ya zlog ya sod ya :
dgra bo byad ma lha srung dang bcas pa'i sha la rgyug :
snying la mA ra ya rgyug sod :
dbugs la rgyug :
srog la mA ra ya rgyug sod :
khrag la rgyug :
rtsa la mA ra ya rgyug sod hU~M phaT:
dgra bo byad ma lha srung dang bcas pa mA ra ya sod ya :
nr-i mA ra ya rbad ya :
oM ra tri srog la mA ra ya rbad ya :
klu bdud nag po dgra bo'i srog la mA ra ya rbad sod :
!
oM e ka ya ma du ru tsakras nan :
he ka ya ma du ru tsakras nan :
g+h+ri ma ya ma du ru tsakras nan :
sarba tsit+ta gzer thums b+hig nan trig nan rbad ya zlog ya nan ya :
dgra bo byad ma lha srung dang bcas pa'i sha la rgyug :
snying la mA ra ya rgyug nan :
dbugs la rgyug :
srog la mA ra ya rgyug nan :
khrag la rgyug :
rtsa la mA ra ya rgyug nan hU~M phaT:
byad ma lha srung dang bcas pa'i kA ya wA ka tsit+ta satwaM b+ha ya nan :
!
r+n+r-i sha ku ru r+n+r-i sha ku ru kha so ba ti yaM ru ti yaM san yaM san :
man yaM snying tshal par rbad baM ril rbad :
dam nyams dgra bo byad ma khyod kyi bla rten tshe rten srog rten ci yod pa thams cad 'dir khug myur du shog cig :
oM a kro te ka ya mAn+ta ka kA la rU pa dgra bo nr-i aM ku sha dza dza :
ya ma rA tsa klu ling sang sang ma lcags sang sang ku ta hU~M phaT:
!
bla 'gug gi mon pa bzhi'i bskul ni /
ai /
chos dbyings drag po'i zhing khams nas //
phyag rgya zil gnon 'khor bcas rnams //
dmar gyi gtor ma 'di bzhes la //
bla rkun jag pa las la khyes //
dzaH
shar gyi phyogs nas bla 'gug pa //
dung gi mon pa seng ge'i mgo
/dbu dgu spyan dgu zhal dgu gdangs //
phyag dgu zhabs dgu tsit+ta dgu
/zhabs dgus stong gsum bla la rgyug
/spyan dgus dgra bgegs blta zhing 'dzin //
snying dgus dgra bo zhe la gnon //
phyag dgus khong nas tsit+ta 'byin //
zhal dgus kha mngar med par gsol //
ljags dgus nyams pa'i khrag la 'thung //
gang la bya ba khyed kyis shes //
gang la dmigs pa khyed kyis shes //
yid la brnags pa'i dgra bo 'di'i //
bla dang rnam shes khug la shog
/dmar gyi gtor ma 'di bzhes la //
bcol pa'i phrin las grub par mdzod //
tsan+d+ra rU tra mon+ta dzaHrbad b+h+yo dgra bo chom nr-i aM ku sha dza dzaH
lho yi phyogs nas bla 'gug pa //
lcags kyi mon pa stag gi mgo
/dbu dgu spyan dgu sogs tshig bcu bzhi 'gres la /
grub par mdzod /
ya ma mon+ta dzaHrbad b+h+yo dgra bo chom nr-i aM ku sha dza dzaH
nub kyi phyogs nas bla 'gug pa //
bse yi mon pa dred kyi mgo
/dbu dgu spyan dgu sogs 'gres so //
rak+sha mon+ta dzaHrbad b+h+yo dgra bo chom nri aM ku sha dza dzaH
byang gi phyogs nas bla 'gug pa //
gser gyi mon pa khyung gi mgo
/dbu dgu spyan dgu sogs 'gres so //
yak+sha mon+ta dzaHrbad b+h+yo dgra bo chom nr-i aM ku sha dza dzaH
!
sde brgyad byung tshul ltar bskul ba ni /
ai /
nga ni phyag rgya zil non gshin rje gshed //
zhi dang khro bo thams cad nga yi sku
/dregs pa thams cad rang byung rang shar rdzogs //
las kun bsgrub phyir rang rtsal so sor snang //
spyi bo'i gtsug nas yaHshar gshin rje'i byung //
lte ba'i rtsa nas maHshar ma mo byung //
snying ga'i rtsa nas naHshar klu rgyal byung //
mgrin pa'i rtsa nas raHshar rgyal po byung //
shangs kyi khung nas shaHshar gza' rgod byung //
snyan gyi khung nas k+ShaHshar gnod sbyin byung //
spyan mig gnyis nas tsaHshar btsan rgod byung //
phyag zhabs mthil nas duHshar dmu rgyal bdud //
snang srid pho mo klu gsum gyis bsdus pa'i //
dregs pa 'khor g.yog dmag dpung bcas pa rnams //
bskul lo rbad do yid la gnag pa'i dgra
/rings par bla tshe khug la srog rtsa chod //
bsad rtags srog snying dmar po khyer la shog
/sha khrag rus zo dme 'khrug dal yams dang //
thog ser than ltas ngan pas dgra yul khongs //
myur du rtags phyungs thal ba'i rdul du rlogs //
oM ya mAn+ta ka e dzaHdzaHhrIM hrIM ya ma na ra shak+Sha tsa du dza dzaHhring hring rbad b+h+yo mA ra ya sod dgra bo'i sha khrag rus pa nang khrol phung khams skye mched dang bcas pa kha raM khA hi /
!
so sdeb nas gsungs pa'i bdud bzhi bslang ba dregs pa'i bskul ni /
hU~M/
zhe sdang me ltar 'bar ba'i dkyil 'khor nas //
sku mdog sngo nag ral pa sprin ltar gtibs //
sa yi rang bzhin spyi gtsug rtsa la 'jib //
dam nyams bsgral phyir tshangs pa'i gtsug thag chod //
dwangs ma sdus la klad khrag zho ltar byos //
'dod chags khrag mtsho dmar po'i nang shed nas /
khrag mdog dmar po bse yi ral pa can //
chu yi rang bzhin sdig pa bgrad pa'i tshul //
dam nyams bsgral phyir mgrin pa'i rtsa chod la //
dwangs ma sdus la khrag tu skyug tu chug
/nga rgyal keng rus 'bar ba'i dkyil 'khor nas //
sku mdog dud ka rngams pa'i zhal gdangs shing //
'jigs pa'i tshul gyis lus kyi rtsa mdud 'joms //
dam nyams bsgral phyir lte ba'i rtsa chod la //
dwangs ma sdus la lus sems bral bar gyis //
gti mug dug mtsho khol ma'i nang shed nas //
srog bdud nag po ma rungs ral pa can //
mche ba gtsigs shing dug gsum khong du 'joms //
skye 'gro srid pa gsum gyis tshe srog sdud //
rlung gi rang bzhin dkar nag mtshams na gnas //
dam nyams bsgral phyir srog gi rtsa chod la //
dwangs ma sdus la tshe yi 'du shes skums //
gzhan yang 'chi bdag 'khor na gnas pa yi //
las kyi gnod sbyin mon mo nag mo bdun //
lcags kyu 'bar bas dgra snying khyer la shog
/mon pa gsod byed me dang 'khor lo bsnams //
gnam lcags mda' dang gdug pa'i khram bam thogs /
khyi mo dmar mo don snying glo la khyes //
bya nag bdun ni khong nas tsit+ta 'byin //
dug sbrul bdun ni khong nas dug mda' brdeg
/rus sbal bdun ni dgra bo'i tshe srog sdud //
sdig pa bdun ni dgra bo'i srog dbugs len //
dus la bab po dam rdzas 'di longs la //
dam nyams ru dra 'di la rang gshed phob /
!
rang gi lag pa gnyis nyi zlar gyur pa'i /
g.yas kyi sor mo lnga la oM hU~M trAM hrIHAH
g.yon gyi sor mo lnga la mUM lAM mAM pAM tAM las rigs lnga yab yum du gyur pa'i sbyor mtshams nas /
sras mchog zil gnon kI la ya rdo rje'i gshog pa can /
dbu gsum phyag drug gis tha ma gnyis phyag mtshan dang bcas pas phur bu bsgril ba /
'chang bzung rdo rje'i lte bar ye shes sems dpa' 'jam dpal yab yum /
yar mar gyi rwa lnga la khro bo rigs lnga yab yum /
rgya mdud gong mar yi dam /
'og mar bka' srung bzhugs pa /
sku smad phur pa me yi tshwa tshwa 'phro ba'i dbal la dregs pa'i dmag tshogs /
rtse mor mtshon cha'i bu yug 'tshubs pa /
bsgril ba tsam gyis srid gsum 'dar zhing /
phyar ba tsam gyis khams gsum sngangs ba /
brdab pa tsam gyis dgra bgegs brlag nus par bsam /
oM ya mAn+ta ka badzra kI li kI la ya kA ya wA ka tsit+ta a b+hi Shiny+tsa oM AHhU~M/
phur pa las 'od zer 'phros /
rgyal ba sras bcas kyi thugs rje byin rlabs bsdus te thim pas khams gsum dus gcig tu sgrol ba'i dbang dang ldan par bsam /
na maHsa man+ta bud+d+ha nAM kA ya wA ka tsit+ta ya mAn+ta ka badzra kI li kI la ya hU~M phaTaH
hU~M/
chos kyi dbyings nas rang byung grub pa'i lha //
gshin rje rol pa'i dur khrod chen po nas //
shin tu mi bzad rab 'jigs skur ston pa //
gshin rje yongs rdzogs drag po'i phrin las mdzod //
oM ya mAn+ta ka badzra kI li kI la ya la sogs gsang sngags sbyar te gdab /
ma rtogs 'khrul pa'i dgra bo rnams //
snying rje chen pos rab bsgral te //
thugs rje thabs kyi sbyor ba yis //
rnam shes rgyal ba'i sras su spar //
oM ya mAn+ta ka badzra kI li kI la ya a nr-i yaM s+pha ra Na phaTaH
b+ho d+hi tsit+ta nr-i saM ha ra Na hU~M/
zhes tshe khrus kyi dgongs pa bzhin bya /
hU~M/
drag po sgrol mdzad phur bu yis //
lus kyi 'khrul pa rtsad gcod phyir //
lte ba'i dkyil du kI la ya //
gzugs kyi 'khrul pa rtsad gcod phyir //
mig gi dkyil du kI la ya //
dri ru 'khrul pa rtsad gcod phyir //
sna yi dkyil du kI la ya //
sgra ru 'khrul pa rtsad gcod phyir //
rna ba'i dkyil du kI la ya //
ro ru 'khrul pa rtsad gcod phyir //
lce yi dkyil du kI la ya //
'khor bar 'khrul pa rtsad gcod phyir //
gsang ba'i dkyil du kI la ya //
reg byar 'khrul pa rtsad gcod phyir //
yan lag bzhi la kI la ya //
oM ya mAn+ta ka badzra kI li kI la ya la bsad sngags btags te gdab /
oM ya mAn+ta ka hU~M phaTaH
brgya phrag gsum /
hU~M/
brgya phrag
/oM AHhU~M/
brgya phrag bzlas nas gso ba gsum gyi dmigs pa byed /
phur pa man ngag ltar gdab /
dregs bskul thun bskul dang zor bskul bcas te thun dang gtor zor brdeb /
hU~M/
sangs rgyas kun gyi ye shes sku
/thogs med drag po'i mtshon cha yi //
dgra bgegs log rtog dug lnga'i tshogs //
'khor ba'i skye rgyun rtsad nas chod //
bsad sngags dang bcas te mtshon chas bsgral /
hU~M/
khro mo 'bar ba'i gtun khung du //
rdo rje tho bas brdungs byas pas //
nyams pa'i tshe srog lus ngag yid //
thal ba'i rdul du brlag par gyis //
oM badzra kro ta a ko Ta ya kha thaM kha thaM mchu ching mchu ching /
zhes brdungs mthar bstab pa sogs dkyus bzhin no //
!
rang nyid 'jam dpal gshin rje tshe bdag nag
/phyag g.yas dang po 'khor lo dang bcas pa'i //
be con bsnun pas sa gzhi shag gi gas //
phyi yi rgya mtsho chen po sngo mer mthong //
dzaH
lho phyogs rim pa bdun gyi sa yi 'og
/sgo med gshin rje'i grong khyer lcags khang nas //
las gshin 'chi bdag bye ba dgu ring ni /
khro gtum mdog nag kha gdangs mche gtsigs pa //
lag gnyis mnan gtad len pa'i phyag rgya can //
mi lpags rlon pa'i gos gyon ma he zhon //
'chi bdag gshin rje bye ba sa ya dang //
sa bdag klu gnyan sde brgyad dregs pa'i 'khor //
grangs med kyis bskor deng 'dir skad cig la //
ya ma rA dza sa ma ya dzaHdzaH
zhes dar nag gis g.yab /
rkang gling lan gsum 'bud /
bshug glu lan gsum kyur /
rdza rnga drag tu brdung /
bsur chen gyi dud pa dang bcas te 'bod /
dmar chen khrag gi ar+g+haM skyems su 'bul //
bzhes shig rol cig 'chi bdag gshin rje'i tshogs //
ya ma rA dza ma hA rak+ta ar+g+haM kha raM khA hI/
zhes khrag chang phyar /
dgra bgegs sha khrag rus pa'i gtor ma 'di //
bzhes shig rol cig 'chi bdag gshin rje'i tshogs //
ya ma rA dza ma hA ba ling+ta khA hi /
zhes gtor ma 'bul /
de nas bskul dang 'gug dbye'i mthar /
hU~M/
lho phyogs dpag tshad brgyad khri'i mar 'das na //
thod pa lcags kyi grong khyer mun khang cher //
gshin rje yongs kyi sde dpon 'chi bdag nag
/gson po skos 'debs gshin po rnams kyi rje //
dge sdig chos bzhin spyod pa'i rdzu 'phrul can //
bka' nyan sde brgyad dregs pa'i dmag tshogs la //
gzugs byang ming rus bris pa'i dgra bo 'di //
mi nor 'khor dang bcas pa ma lus pa //
gnyer du gtad do gshin rje'i lag tu gtad //
gshin rje'i lag tu chud pas shor mi srid //
gtad do 'chi bdag nag po'i lto bar gtad //
zas su gtad kyis slar yang ma skyugs sdoms //
gtad do lha srin sde brgyad lag tu gtad //
sngo dmar byad du bcug pas 'chor mi srid //
gshin rje klu dmag sde brgyad dmag tshogs kyis //
bskal pa ma stongs bar du ma gtang zhig
/ces brjod cing bskyur /
hoH
'chi bdag gshin rje'i rgyal po khyod kyi lto ba na srid pa gsum yod de /
khyod kyis mi 'grub pa'i las gang yang med pas /
snga dgra lag gis brdar ba /
phyi dgra yid la sems pa /
da dgra khyi ltar zug pa /
sems la sdug bsngal gtong ba /
lus la na tsha gtong ba /
srog la bar chad gtong ba /
zas nor la god kha gtong ba /
za lam du dug g.yo ba /
'gro lam du rtsang 'dzugs pa /
gros ngan dmag shom byed pa /
mthu byad dmod pa gtong ba sogs /
bsam ngan sbyor rtsub 'chang ba'i dgra bgegs spyi dang /
khyad par gzugs byang ming rus la btab pa'i dgra bgegs 'di rnams kyi tshe srog bsod nams /
kha rje dbang thang /
mthu stobs nus pa /
lus ngag yid gsum thams cad bskal pa ma stongs kyi bar du nam yang thar ba med par non cig
/sha chen don snying zas su zo zhig
/dmar chen khrag rgyun skom du thungs shig
/pags rlon dmar bshus gos su gyon cig
/nam mkha' stong pa la tshad ma 'dzugs /
mi tshe ring po la dus ma 'debs /
rang bzhin gyis skye 'chi la khungs ma 'tshol bar da lta nyid du sod cig
/gnon pa'i mngon spyod drag po'i phrin las mdzod cig
/hU~M/
'byung ba gdan bzhi'i rngams 'og na //
las kyi tshe bdag nag po ni //
ya mtshan che la rmad du byung //
mun nag 'thibs pa'i 'og na bzhugs //
g.yas pa'i phyag na ri rab bsnams //
g.yon pa'i phyag na rgya mtsho bsnams //
zhabs kyis rlung gi 'khor lo gnon //
dam nyams dgra bo las ngan 'di //
mnan pa'i las kyi dus la bab //
sgo med lcags khang nang du chug
/gshin rje rnams kyi zas su sbyin //
'khor lo 'bar ba'i rtsibs la skyon //
rgya mtsho chen po'i gting du chug
/ri rab chen po'i rmangs su non //
nam yang ldang bar ma byed cig
/che ge mo mA ra ya satwaM b+ha ya nan /
zhes brjod /
khong chud gshin rje sde brgyad kun dga' zhing //
zhes sogs king kang dmar chung gi chog sgrig chos rgyal mang+ga'i mtshan gyis gsung ji lta ba bzhin dang /
'byung ba lnga yi sngags lag len dang bstun pa'i mthar /
na mo sangs rgyas sogs dang bcas te thal rdeb lan bdun gyi rjes su lag tshags dam par byas nas las bzhi'i bro brdung /
de ltar yang bzlog nag po me'i spu gri'i ngag 'don lhan thabs 'di ni lag len dmar khrid du bstan nas khong du chud par byed pa las /
gzhan du ma dang dkyus su bri ba dang /
gsal byed kyi mchan bu 'debs pa sogs byas pa byung na 'chi bdag las kyi gshin rje b+he wa sa twas snying khrag hub kyis bzhes la tshar chod cig
/de ltar rig 'dzin brgyud pa'i zhal gyi drod //
ma nyams lag len gnad kyi zur rgyan 'di //
bkod pas bdud sde'i ru mtshon sar bsnyal te //
dkar po chos kyi ba dan bsgreng bar shog
/ces yang zlog me'i spu gri'i las byang rdo rje'i thod mda' la nye bar mkho ba'i gzu dpang dregs pa'i bskul sogs ngag 'don bklag chog zur bkol la /
zab gnad zhal shes la rag las pa 'ga' zhig ma gtogs tshang bar bkod pa'i lhan thabs rig 'dzin zhal gyi drod rlangs 'di ni /
gter gzhung yig rnying sogs brgyud pa'i bla ma rnams kyi gsung rnams phal cher rang sor bzhag tshig lhug phal cher tshigs bcad du bsdebs shing khyer bde ba'i ched du 'ga' zhig la dbri snon cung zad kyang bgyis te /
za hor gyi rigs las sngags pa nag po zil gnon drag po rtsal gyis shing sbrul hor zla bdun pa'i dpa' bo'i dga' ston gyi tshes la sbyar ba'i yi ge pa ni gnas brtan 'jam dbyangs so //
dge'o //

//
