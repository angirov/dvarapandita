A+o~M swasti /
bla ma gsang ba'i bdag po la //
btud nas dam can dregs pa'i gtso //
skyes mchog rdo rje legs pa yi //
sgrub thabs rjes gnang mdo tsam bshad //
'dir dam can skyes bu chen po'i sgrub thabs dang 'brel bar rjes gnang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
'di nyid kyi bris sku bkram pa'i mdun du /
stegs bu khebs dmar pos bkab pa'i khar 'bru'i tshom bu bkod /
de'i steng du many+dzi la rin po che la sogs pa'i snod du bshos bu gru bzhi mkhar thabs ba gam can khar gtso bo ging chen bzhi dang bcas pa'i btsan bshos lnga sgrom dbus mtho ba la ra mgos brgyan pa dang /
rtsa bar dgyes sde mo bcu gnyis dang dge bsnyen sum brgya drug cu sde tshan gsum du bsdus nas spyir bshos phran bcu drug mtheb kyu dang bcas pas bskor ba la ra'i sha khrag sogs bza' bca' sna tshogs pas brgyan /
mda' dar dmar po sku rten dang bcas pa btsugs /
de dag gi mdun du 'bul gtor dang sman raka
/g.yas su bla rdo dang sgrub yig
/g.yon du phyag mtshan rdo rje dang snying gzugs /
mtha' skor du nyer spyod lnga sogs yo byad thams cad tshogs par bsham mo //

//gnyis pa sgrub thabs ni /
gsang bdag sogs yi dam gyi bdag bskyed sngon du 'gro bas /
mchod gtor rnams byin gyis brlab /
mdun gyi rten bsang sbyang /
stong pa'i ngang las mdun du rak+ta'i rgya mtsho rba klong 'khrugs pa'i dbus su pha wang long bu'i sku mkhar 'ja' tshon sna lnga'i 'od zer 'phro ba /
steng na dug gi sprin 'khrigs shing 'brug sgra drag po dang bcas pas gnam lcags thog gi bu yug 'tshubs pa /
phyi nas rlung nag 'tshubs mar 'khyil zhing mtha' lcags ri nag pos bskor ba'i dbus su /
pad nyi dang ra skyes kham pa'am seng ge dkar po brjid pa'i steng du tri las skyes mchog rdo rje legs pa dmar nag zhal gcig phyag gnyis spyan gsum pa /
zhal gdangs shing mche ba gtsigs pa /
dug gi kha rlangs 'thul zhing dbu skra dang smin ma sma ra 'bar ba /
phyag g.yas rdo rjes dgra mgo gzir zhing g.yon mi snying 'dzin pa /
dar dmar gyi ber dang brjid pa'i chas can khro btum rngams pa'i tshul du gnas pa /
'khor ging chen sde bzhi /
lha btsan bdud kyi dge bsnyen sum brgya drug cu /
dgyes sde mo bcu gnyis rnams dang /
klad na bya khra lding zhing /
mdun na 'phar ba rgyug pa /
g.yas na dred mo lag rdeb /
g.yon na dom bu ngar ba /
rgyab na lcags spyang 'breng ba ste /
za byed mche ba can sogs dregs pa'i tshogs kyis bskor ba'i /
spyi bor A+o~M/
mgrin par AH
thugs kar hU~M zhes gnas gsum byin gyis brlab /
hU~M las 'od zer 'phros pas /
ri bo ma la ya dang nub phyogs pha wang long bu'i sku mkhar sogs nas dam can 'khor bcas spyan drangs par bsam la /
mda' dar gyis g.yab cing ra tshil dang spos dkar gyi dud pa dang bcas te /
kyai :
rgyal ba shAkya'i bstan pa la :
rdo rje 'dzin pa'i bka' bzhin du :
bstan pa srung ba'i mthu rtsal can :
rdo rje legs pa gshegs su gsol :
nyi ma nub la mnga' mdzad pa'i :
gnam sa phyed kyi bdag po ste :
'dzam bu gling gi skyes gcig pu :
dgra bla chen po gshegs su gsol :
'u yug shangs kyi gnas mchog na :
skyes mchog sku 'khor gra rgyas po :
rgya bod mdo gtsang kun gyi bdag :
btsan rgod chen po gshegs su gsol :
gtsug lag chos 'khor dben gnas dang :
gnas mchog dam pa gar bzhugs kyang :
dungs pa'i yid kyis spyan 'dren na :
dam tshig dbang gis gshegs su gsol :
badzra sA d+hu tri shU la dzaHhU~M baM ho :
sa ma ya dzaHdza :
zhes pas spyan drangs /
hU~M:
dam can skyes bu 'khor dang bcas :
deng gi gnas mchog dam pa 'dir :
dgyes pa'i tshul gyis bzhugs su gsol :
phyag 'tshal mchod pa sna tshogs 'bul :
dam rdzas sman gtor rak+ta dang :
phyi nang gsang ba'i mchod pa rnams :
dam can 'khor dang bcas la 'bul :
skyes mchog thugs dam skong gyur cig :
badzra sA d+hu sa ma ya tri shU la sa pa ri bA ra ar+g+haM nas shab+da'i bar dang /
ma hA pany+tsa a mr-ita kha kha khA hi khA hi /
ma hA rak+ta kha kha khA hi khA hi /
rtsa sngags kyi mthar ma hA ba lin+ta kha kha khA hi khA hi /
zhes pas phyi nang gi mchod pa rnams kyis mchod /
bstod pa ni /
kyai :
phyogs phyogs de ni pha gi na :
nyi ma nub phyogs pha gi na :
'u yug shangs kyi bre mo na :
lcags mkhar gnam du zangs se zangs :
pho brang de yi nang shed na :
pha ni bdud la ma ni dmu :
dmu bdud bshos pa'i mthu bo che :
dam can rdo rje legs pa skyong :
mngon shes rdzu 'phrul stobs kyi bdag :
chibs su seng ge dkar mo 'chib :
skad cig yud la stong gsum bskor :
sku la dar dmar ber chen gsol :
dbu la sag zhu smug po gsol :
sku mdog dmar nag khros pa'i zhal :
rno gdug mche ba rab tu gtsigs :
phyag g.yas rdo rje rtse dgu bsnams :
g.yon pa dgra snying zhal du gsol :
stag ral g.yas la gzig shubs g.yon :
mched 'khor sum brgya drug cus bskor //
skyes bu chen po 'khor bcas la :
rab gus dang bas bdag bstod do :
bcom ldan phyag na rdo rje dang :
slob dpon pad+ma 'byung gnas kyis :
bka' dang dam la btags nas kyang :
dbang bskur gsang ba'i mtshan yang btags :
gsang sngags bka' yi srung mar bcol :
gter srung chen po khyod la bstod :
sngon tshe zhal bzhes dam bcas bzhin :
mchod gtor bshos bu 'di bzhes la :
rnal 'byor bdag gi bsam pa sgrubs :
bcol ba'i phrin las 'grub par mdzod :
ces bstod cing phrin las gsol /
bstod pa rnam grangs mang du yod kyang 'dir de tsam gyis chog shes par bya'o //
bzlas pa ni /
dam can 'khor bcas kyi thugs kar nyi ma la gnas pa'i srog yig gi mthar sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
A+o~M badzra sA d+hu sa ma ya b+hag traM she ni kra ma ni sa ma ya sA d+hu tri dzaHdzaHhU~M baM ho :
zhes bzla zhing /
'bod rbad gsad gsum gyi sngags kyi khyad par dang rnam grangs ji snyed yod kyang 'di tsam gyis chog go
/bzlas pa'i mthar mchod cing phrin las gsol /
skong bshags phud skong sogs spro na'ang 'dir bya zhing /
thun mthar gtor ma 'bul ba /
gtang rag bzod gsol sogs spyi dang 'dra'o //
!
//gsum pa dbang gi cho ga ni /
bdag mdun gyi sgrub mchod sngar ltar byas /
slob ma'i bya ba khrus dang bgegs skrod song nas /
mtshams sbyor ci rigs pa las /
'dir bstan pa'i bka' srung chen po drag rtsal myur mgyogs kyi phrin las dang ldan pa dam can skyes bu chen po 'di nyid nges pa'i don du sangs rgyas thams cad kyi thugs rje'i rnam par 'phrul pa ste /
de yang 'og min rnam snang gi spyan sngar ye shes kyi rdo rje legs pa'i tshul du bzhugs pa dang /
ma la yar gsang ba'i bdag po'i spyan sngar dam tshig gi rdo rje legs pa'i tshul dang /
bstan pa srung ba'i ched du rgya bod chos 'khor rnams su skyes bu rdo rje legs pa'i tshul du bzhugs pa ste /
de yang gsang ba'i bdag po phyag na rdo rje dang slob dpon chen po pad+ma 'byung gnas kyis bka' bsgos shing gnyer gtad nas chos skyong ba'i srung mar mnga' gsol /
rang nyid kyis khas blangs shing dam la zhugs pa la brten nas /
gtsug lag chos 'khor bstan pa bstan 'dzin dang bcas pa skyong ba la g.yel ba med pa'i dam tshig dang ldan pa /
nang du 'jam zhing bkra shis la snying nye /
phyi ru dpa' zhing gtum la mthu rtsal che ba /
dam la gnas shing phrin las myur ba /
'di nyid la sgrub thabs kyi bka' srol ji snyed cig mchis pa thams cad kyi snying po'i gnad 'dus shing khyad par 'phags pa rat+na'i gter byon dang rjes su 'brel ba'i srog dbang zab mo rig 'dzin brgyud pa'i phyag bzhes bzhin sgrub pa la slob dpon gyi bya ba rnams sngon du song /
slob ma'i bya ba maN+Dal phul /
gsol ba gdab pa /
rdo rje slob dpon dgongs su gsol //
sangs rgyas bstan pa bsrung ba'i phyir //
skyes mchog rdo rje legs pa yi //
rjes su gnang ba bstsal du gsol //
zhes gsol ba btab /
tshogs gsag rgyun bshags gang 'os bya /
slob dpon dang slob ma phyag rdor du bskyed nas /
gtor ma mdun bskyed bzhin gsal 'debs pa'i dmigs pa phog
/slob dpon la gus 'dud dung byas pas de'i thugs ka nas 'od zer 'phros /
mdun bskyed dam can gyi thugs rgyud bskul bas 'dar zhing zhum pa dang bcas te /
rje la 'bangs kyis 'dud pa ltar slob ma'i phrin las sgrub pa la dgyes shing ngo 'thon du gyur par bsam la /
gtor ma slob bu'i snying gar bzhag ste /
hU~M hrI:
skyes mchog badzra thig le rtsal :
bran dang bka' nyan pho nya'i tshogs :
khyod kyi srung mar gtad par bya :
rtag tu mchod bstod brtson par gyis :
A+o~M badzra sA d+hu sa ma ya sid+d+hi pha la A be sha ya dzaHdza :
zhes dang bka' bsgo ba ci rigs byas pas dam can nyid dgyes shing chags pas rang 'dra dpag med spros /
slob ma'i snying gar thim pas lus dang grib ma bzhin mi 'bral bar bsam /
sku'i rjes gnang ngo //
yang slob dpon gyi thugs ka nas 'od zer 'phros /
mdun bskyed dam can gyi thugs rgyud bskul zhal nas sngags phreng thon slob ma'i snying ga'i hU~M gi zhabs kyu la thim par bsam zhing /
lag tu sku gzugs dang bla rdo gtad de /
hU~M:
las kyi dbang gi dregs pa ni :
dgra bla rdo rje legs pa ste :
dbang bsdus zil gyis mnan nas ni :
bran dang khol po yang g.yog dang :
'bangs kyi tshul du khyod la gtad :
gnyen po'i sgrub pa yun ma thung :
bka' dang dam la gnas par 'gyur :
badzra sA d+hu sa ma ya rA tsa tri dza wa shaM ku ru hU~M phaT:
ces dang /
dpon slob gnyis ka phyag rdor du gsal ba las /
bla ma'i thugs ka'i 'od kyis mdun bskyed bskul bas de'i thugs ka nas sngags phreng zhal nas thon pa /
slob ma'i snying ga'i hU~M gi zhabs kyu la thim par bsam zhing /
srog sngags rjes zlos kyi bzlas lung yang bya /
gsung gi rjes gnang ngo //
yang slob dpon gyi thugs ka nas 'od zer 'phros /
dam can gyi snying ga'i tri yig de rdo khab len gyis lcags blangs pa bzhin phrogs pa slob ma'i snying ga'i hU~M la thim par bsam zhing /
phyag mtshan gnyis lag g.yas g.yon du gtad de /
hU~M:
pad+ma he ru kaHyi sprul pa ste :
btsan gyi rgyal po rdzu 'phrul can :
nub phyogs gnam sa phyed kyi bdag :
rdo rjes pho rgyud pho nyar 'gyed :
tsit+tas mo rgyud las la 'dzud :
rdo rje legs pa'i dbang thob shog :
tsa tri shU la kA ya wA ka tsit+ta sid+d+hi A+o~M AHhU~M:
zhes pa thugs kyi rjes gnang ngo //
mthar gtor ma la bdud rtsis bran 'bru gsum gyi byin gyis brlabs /
de las cung zad blangs te slob ma la ster /
slob ma'i de las slar yang gtor mar bran pa'i tshul tsam byas te dam bsre'o //
dam tshig bla ma la gus shing mchod gtor la brtson par sgrag pa sogs slob ma dang /
mdun bskyed kyi rjes kyi bya ba rnams ni spyi dang 'dra'o //
'a~Xgyur me~Xd dam bcas rdo~X rje~X'i theg
/skyong mdzad sgrub thabs mtha' yas las //
nyer mkho'i snying po rjes gnang khrigs //
gter kha gnyis dang mthun par spel //
skyes mchog rdo rje legs pa'i sgrub thabs dbang dang bcas pa'i le'u tshan no ///
/
