@#//
mngon dga'i zhing gi smon lam bde chen sgo 'byed ces bya ba bzhugs so //
na mo gu ru badzra ak+Sho b+h+yaH
'di nas shar gyi phyogs kyi nam mkha' la //
zhing gi mchog gyur mngon par dga' ba zhes //
dpag yas yon tan rin chen gter gyi mdzod //
ngo mtshar bkod pa bsam yas la phyag 'tshal //
tha gru rab yangs lta na mngon par sdug
/rin chen sna bdun ri bo bkod legs shing //
gser gyi sa gzhi tha gru yangs shing mnyam //
lha yi me tog sil mar khengs la 'dud //
byang chub ljon shing rin chen drwa ba dang //
bkra shis dge ba'i mtshan rtags cir yang bkra //
lha yi bya tshogs skad snyan rab sgrog cing //
gang la ci 'dod ngang gis 'byung la 'dud /
khrus kyi khang pa nyams dga'i rdzing bu dang //
skyed mos tshal chen nor bu'i 'gram stegs kyi //
gu na twa ras yongs su bskor ba dang //
glang chen thal dkar sogs kyis gang la 'dud //
bai DUr sngon po nam mkha'i mdangs 'od kyis //
kun nas 'khyud pa'i gzhal med khang sum brtsegs //
gser dang pad rag bad sngon rgya phibs rtser //
rdo rje nor bu'i tog gi mdzes la 'dud //
de dbus glang pos btegs pa'i rin chen khrir //
sna tshogs pad+ma zla ba'i dkyil 'khor steng //
rgyal ba mi 'khrug mgon po 'od mtha' yas //
mtshan dpe'i gzi brjid dpal du 'bar la 'dud //
sku la chos gos rnam gsum mdzes par bklubs //
sku dang zhal ni sna tshogs cir yang 'gyur //
longs spyod yongs su rdzogs pa'i bdag nyid can //
rdo rje sems dpa' mi bskyod rgyal la 'dud //
sku yi 'od zer chen po'i cho 'phrul dang //
gsung dbyangs 'dzad med zhing khams kun tu sgrog
/thugs ni 'od gsal nam mkha' dri ma med //
yon tan phrin las bsam mi khyab la 'dud //
rgyal sras spos kyi glang po la sogs pa //
sprul pa'i nyan rang byang sems 'phags pa'i tshogs //
rgya bod mkhas dang grub rigs rgya mtsho yi //
'khor tshogs rgya mtsho gting mtha' mi mngon 'dud //
de rnams kun kyang dbang po rnon po dang //
'byor pa mnyam zhing sku yi 'od zer gyis //
stong khams khyab pas mun pa'i go skabs med //
skye rga na 'chi'i bag chags spangs la 'dud //
gsang ba thun min rdo rje rigs kyi 'khor //
zhi dang khro bo'i rol gar mtha' yas shing //
dpa' bo DA ki bye ba sa ya dang //
lhan cig rdo rje'i rol gar ston la 'dud //
theg chen rgyu 'bras chos 'khor rtag tu bskor //
sdug bsngal ming tsam mi grags bde chen zhing //
ting 'dzin sgo brgya 'jug ldang skad cig ston //
zhing gzhan sangs rgyas byang sems lhags la 'dud //
de dag rnams dang chos kyi bgro ba mdzad //
skad cig bskal pa zhing khams rgya mtshor 'jug
/sku tshe bskal pa chen po 'bum phrag bcu //
zab dang rgya che'i chos ston mdzad la 'dud //
ma 'ongs myang 'das tshe na sprul pa'i sku
/stong gsum khyab pa'i chos ston sa chen g.yo //
sku gdung dum bu 'phro las bkra shis dbyibs //
'byung bzhi mchod rten rgyas par 'gyur la 'dud //
zhe sdang khong khro'i tha bas dkris pa sogs //
'gro drug las kyis mnar ba'i skye 'gro rnams /
khyod mtshan dran dang gzungs sngags mthong tsam gyis //
bskal par bsags pa'i las sgrib byang la 'dud //
chos kyi bdud rtsi'i zegs ma'i shas tsam gyis //
'gro ba dpag med byang chub la 'god cing //
de dag bdud kyi brdzi med dman mi 'byung //
thabs stobs smon lam ye shes rdzogs la 'dud //
sngon tshe dge slong chos kyi go cha yi //
thugs bskyed smon lam btab pa'i rang 'bras kyis //
sangs rgyas kun las phrin las ches lhag pa'i //
mi 'khrug mgon po'i zhabs la phyag 'tshal 'dud //
nges pa'i don du ston pa gnas dang 'khor //
chos dang dus rnams 'phel 'grib kun bral zhing //
mi zad rgyan gyi 'khor lo rtag cing khyab //
lhun grub bsam brjod bral ba'i ngo bor 'dud //
de ltar gus pas bstod cing gsol 'debs dang //
dngos 'byor yid sprul mchod pa'i sprin gyis mchod //
tshe rabs bsags pa'i sdig ltung thams cad bshags //
'khor 'das dge ba kun la rjes yi rang //
chos kyi 'khor lo rgya chen bskor bar skul //
mya ngan mi 'da' rtag par bzhugs gsol 'debs //
dus gsum dge tshogs 'gro ba kun la bsngo //
mngon par dga' ba'i zhing du skye bar shog
/bdag dang bdag la 'brel pa thob tshad rnams //
nam zhig dbugs ni chad par gyur pa na //
bla ma bcom ldan rdo rje mi 'khrug pa //
mngon sum byon nas zhing der khrid par shog
/skyes ma thag tu sangs rgyas zhal mthong zhing //
dam chos nyan te rdzogs smin sbyang mthar phyin //
mthar ni mi bskyod mgon dang dbyer med cing //
sprul pas phyogs bcur 'gro ba'i don byed shog
/rgyal ba mi 'khrug mgon po'i thugs bskyed dang //
mdzad pa smon lam mkhyen brtse nus pa'i tshul //
bla med ye shes sgyu 'phrul ci 'dra ba //
de 'dra kho nar bdag sogs 'gyur bar shog
/lha dang bcas pa'i 'jig rten mtha' dag gi
/'dren pa mchog gyur bcom ldan mi 'khrug pa'i //
zhing khams rten dang brten pa yid mkhar bkod //
rdul snyed lus ji sprul te mgon phyag 'tshal //
rang bzhin sprul pa'i zhing lngar snang ba'i gzhi //
snying dbus dwangs pa'i me long ye shes kyi //
'od rtsar snang ba'i mngon dga'i zhing mchog gi
/rang bzhin yongs su shes pas phyag bgyi 'o //
bdud sde bye ba khrag khrig dag gis kyang //
mi 'khrug bkod pa'i go cha rab bgos shing //
stobs bcu'i dbang phyug de bzhin gshegs pa'i gtso //
dpal ldan mi bskyod rdo rje la phyag 'tshal //
gang sngon bde gshegs spyan chen po yi drung //
gzhan gyi dpe zlar med pa'i thugs bskyed bzhes //
spyad pa spyod tshe gzhan gyi gnod sems kyis //
mi g.yo mchog tu brtan par mdzad la 'dud //
ces pa'ang dad cing gus pas kun nas bslangs te /
'jam dbyangs chos kyi blo gros pas smon tshig tu bris pa 'dis kyang bdag gzhan nam mkha' dang mnyam pa'i sems can thams cad mngon dga'i zhing du skye ba'i rgyur gyur cig
/sarba mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
