@#//
rta mgrin gsang ba 'dus pa las /
gsang bdag rdo rje gtum po'i dbang bskur 'grigs chags su bkod pa 'khrul med gsang thig ces bya ba bzhugs so //
na mo gu ru badzra pA Na ye /
gsang ba gsum gyi mdzod 'dzin cing //
ye shes rdo rje'i ngo bo nyid //
gtum po'i zhabs la phyag byas te //
'od zer phreng ba'i lag len bri //
dbang chen gsang ba 'dus pa'i thugs sgrub rdo rje gtum po'i dbang bskur bsgrub pa la /
sbyor ba dkyil 'khor dbus e mthing nag zla gam dmar po /
de'i phyi rol 'khor lo rtsibs bzhi sngo ser dmar ljang phyogs mdog
/de rgyab rtsibs bcu mthing nag
/rtsibs mchan dmar po /
de rgyab phyogs bzhir rdo rje'i brag ri /
mtshams bzhir me tog sngon po'i phreng bas bskor ba /
lha mtshan dang sgo rta babs sogs spyi dang mthun par bris pa'am /
yang na lha grangs kyi tshom bu maN+Dal la bkod pa'i steng du rkang gsum khar bum pa nyer lnga'i rdzas ldan mgul chings sngon po kha rgyan gseb gsang bdag gi sku gzug pa dang gzungs rdor bcas bkod /
g.yas su dpal gtor sku gzugs dang gdugs sngon pos brgyan pa /
g.yon du thod chang a mr-ita sbyar ba /
gzhan yang dar sna'i cod pan /
rdo rje dril bu /
hU~M gi spar snag tsha dang bcas pa'am bri ba'i chas /
ral gri dang me dpung /
'khor lo sbrul zhags /
gsang bdag khyung lnga dang bcas pa'i sku
/khro bcu'i sku'am phyag mtshan /
sgrub thabs dar gyis dril ba rnams ci bder bzhag
/mdun du sman raka gtor gsum /
phyi mchod phreng tshar /
las bum sogs mkho ba'i yo byad kun 'du bya /
dngos gzhi bdag mdun sgrub pa ni /
gsang sgrub me'i 'khor lo'i rgyun khyer gnam lcags tshwa tshwa ltar skyabs sems tshad med bzhi bar sngon du 'gro bas /
zhi bsnyen skabs /
stong pa'i ngang las b+h+rU~M las gzhal yas khang dang /
bum pa b+h+rU~M las ye shes kyi gzhal yas khang chen por gyur pa'i dbus su 'khor lo rtsibs bcu sogs nas /
yongs su gyur pa las /
bdag dang mdun bskyed phyag na rdo rje sogs brjod cing tshig ris gcig gis bdag mdun rnam pa tha dad du bskyed cing drangs bstim bskur /
bzlas pa'i skabs /
bdag gi thugs ka'i sngags las 'od 'phros /
dkyil 'khor gyi lha la phog pas thugs dam bskul /
'od zer phyogs bcur 'phros /
rgyal ba thams cad kyi sku gsung thugs yon tan phrin las kyi nus pa byin rlabs thams cad bsdus nas bdag dang bum pa la thim /
bum pa'i lha tshogs rnams kyi byin rlabs 'od zer phreng ba bar ma chad du byon nas bdag la thim par gyur /
ces mos la sngags bzla /
khro sgrub skabs /
hU~M zhes brjod pas bdag dang bum pa gzhal yas khang gi zhes dang /
yongs su gyur pa las /
bdag dang mdun bskyed khro rgyal sogs dang /
bdag dang dkyil 'khor gyi gtso bo'i thugs ka nas khroM bzhi sogs bsgyur /
mchod pa /
sarba pany+tsa oM AHhU~M/
zhes pa'i rjes su /
hU~M:
thabs dang shes rab sbyor sgrol mchod :
ta na g+ha na mchog chen po :
gnyis med rtogs pa'i bde ba che :
gsang ba mchog gi a mr-i ta :
rmad du byung ba'i gtor chen po :
khams gsum 'khor ba bsgral pa'i khrag :
mchod sprin rgya mtsho dpag med gtibs :
gsang bdag lha tshogs mnyes gyur cig :
ma hA pany+tsaHma hA ba liM taHrak+ta :
ta na g+ha na g+hu ya ma hA sarba pU dza khA hi :
hU~M:
chos dbyings dag pa'i dkyil 'khor nas :
snang srid thams cad mchod par sbyar :
dag pa sku yi dkyil 'khor ni :
gsang ba'i gsung gi dbyangs chen po :
rol pa'i dbyangs chen phyag rgya che :
gnyis su med par mnyam sbyar nas :
rang nyid lha la rang sprul nas :
rang rig lha la mchod par 'bul :
badzra pA Ni sarba ta thA ga ta ma hA pU dza oM AHhU~M:
zhes sbyar /
bzlas pa'i skabs /
bdag rtsa ba'i dkyil 'khor lhar gsal ba'i thugs ka'i hU~M rtsa sngags dang bcas pa las 'od 'phros dkyil 'khor gyi lha rnams la phog thugs dam gyi rgyud bskul :
'od zer steng 'og phyogs bcur 'phros :
dgra bgegs gdug pa can thams cad kyi lus ngag yid gsum tshar bcad :
rgyal ba thams cad kyi sku gsung thugs yon tan thams cad kyi dngos grub dang byin rlabs thams cad bsdus :
gzhal yas khang gi gtso 'khor rnams la thim 'od du 'bar :
khyad par gtso bo'i thugs ka'i ye shes sems dpa' hU~M sngags dang bcas pa la thim pas me 'bar ba ltar gyur :
nus pa dang byin rlabs thams cad gzungs thag la brgyud bdag gi thugs kar bar ma chad par thim pas :
bdag kyang lus ngag yid gsum gyi sgrib pa dag :
sku gsung thugs kyi byin rlabs thob :
mthu dang nus pa'i rtsal thob :
gzi brjid dang dpal du 'bar bas :
spyir phyogs dus kyi rgyal ba thams cad :
khyad par du gsang ba'i bdag po'i byin rlabs nus stobs thams cad bdag la rdzogs par bsam zhing :
badzra tsaN+Da ci 'grub dang /
mthar sngags gzhan rnams de'i bcu cha je nyung gis bzlas la stong tshigs dang bstod pa bya /
srung ma'i gtor 'bul dang tshogs byed na rta gsang las byang ltar ram /
rigs mthun gzhan las blang /
dbang blang ba ni /
bum pa ngo bo gsang ba'i bdag po'i sku gsung thugs yon tan phrin las thams cad yin pa la :
rnam pa bdud rtsi 'o ma lta bu spyi bo nas babs lus rim par gang bar bsgom zhing :
hU~M:
bum pa lha yi gzhal yas na :
bcom ldan gsang bdag lha tshogs bzhugs :
'gag med gsung gi sngags sgra sgrog :
bdag ni skal ldan sgrub pa po :
'dod pa'i don la gsol 'debs na :
sku yi byin rlabs lus la stsol :
gsung gi byin rlabs ngag la stsol :
thugs kyi byin rlabs yid la stsol :
yon tan byin rlabs lus la stsol :
phrin las byin rlabs nus par stsol :
yid bzhin dngos grub ma lus stsol :
dus 'dir bdag la bstsal du gsol :
sngags sham du /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes brjod la bum pa gnas bzhir gtugs la bum chu myong /
las bum bdud rtsi 'khyil pa bskyed bzlas rta gsang dbang chen ltar bya /
de nas slob ma bdun las mi mang ba khrus bya /
sum+b+ha nis bgegs bskrad cing srung 'khor bsgom /
me tog bkye bsdu dang /
sems bskyed gsal gdab la /
'dir dkyil 'khor thams cad kyi khyab bdag
/rgyud thams cad kyi ston pa /
gsang ba 'dzin pa thams cad kyi rgyal po o rgyan gyi slob dpon chen po pad+ma thod phreng rtsal gyis gangs can gyi gdul bya skal ldan byon pa dang /
'byon par 'gyur ba rnams kyi ched du sngon chad sa steng du ma grags pa'i rdo rje'i gsang mdzod dpag gis mi lang pa zhig dbye bar mdzad pa las /
gsang bdag thugs kyi sgrub pa dkyil 'khor dang gtso rkyang sogs kyi sgrub thabs rgyas bsdus mtha' yas pa gsungs pa'i nang tshan /
me lce phreng ba'i rgyud las btus pa rdo rje gtum po'i rnal 'byor 'di yi sgo nas brag dmar mgrin bzang dang bsam yas 'om bu'i tshal gyi sa gzhi byin gyis brlabs shing /
mal gro gzi can la sogs pa'i klu gnyan gdug pa can btul bar mdzad pa'i byin rlabs dang nus mthu 'gran zla dang bral ba'i sgrub thabs /
rta mgrin gsang ba 'dus pa'i thugs kyi sgrub par bsdebs par mdzad pa 'di nyid kyi dbang skur bar byed pa la sogs kyis mtshams sbyar nas maN+Dal 'bul /
rgyud dag par bya ba'i slad du bla ma dkyil 'khor gyi lha tshogs dkon mchog rtsa gsum rgya mtsho mkha' khyab tu sad pa'i spyan sngar rgyun bshags yan lag brgyad pa tshul bzhin bya ba'i blos 'di'i rjes zlos /
rdo rje slob dpon sogs lan gsum /
thal mo me tog gis brgyan te /
gsol ba 'debs pa 'di'i rjes zlos mdzod /
kye :
bla ma gsang bdag che ba'i mchog :
rig sngags kun gyi mnga' bdag che :
bdag cag rdo rje'i dam tshig can /
gsang bdag thugs kyi dkyil 'khor du :
gzhug cing smin par mdzad du gsol :
lan gsum /
slob dpon gyis /
hU~M:
'dir 'ong rigs kyi bu rnams kun :
gsang ba gsum gyi dam tshig ni :
khyod kyis rab tu mnos gyur te :
'di dag nyams na nyes chen po :
dam tshig nyams na ltung bar 'gyur :
'di dag nges par dam bca' 'am :
zhes dris pa'i lan btab par mos la 'di'i rjes zlos /
bdag cag rdo rje 'dzin pa dang :
slob dpon la ni gnyis mi blta :
srog gi phyir yang mi gtong na :
bdag cag rdo rje'i bro bor 'tshal :
rdo rje gnas gsum du gtugs /
dam chu sbyin la /
hU~M:
bu khyod dam la gnas gyur na :
gsang ba'i bdag po snying la zhugs :
sku gsung thugs la gnas gyur te :
nga yang khyod kyi rdo rje 'dzin :
bu khyod gsang ba'i bdag por 'gyur :
dngos grub chen po 'dis thob bo :
oM AHhU~M badzra sa ma ya u da ka tra tha ya hU~M:
zhes brjod /
skabs 'dir ye shes dbab pa ltar na /
las sngags dang bum chus bsang /
ma hA shUn+ya tAs sbyang /
stong pa'i ngang las /
khyed rang rnams gang du gnas pa'i go sar klu rigs lnga bgegs dang dam sri kha sbub tu mnan pa'i steng du pad+ma nyi zla'i gdan la rang rig pa'i ngo bo hU~M mthing nag las 'od zer 'phros /
don gnyis byas /
gdug pa can gyi nus mthu bcom /
rgyal ba'i byin rlabs bsdus te slar thim pa yongs su gyur pa las /
khyed rang rnams khro rgyal gsang ba'i bdag po zhal gsum rtsa zhal dang sku mdog mthing nag g.yas dkar g.yon dmar spyan dgu sdang mig tu bgrad cing mche ba gtsigs pa /
ag tshom me ltar 'bar ba'i dbu skra kham ser gyen du brdzes pa'i gseb nas rta zhal ljang gu 'tsher ba /
rta dbu'i steng du sku'i bya khyung dkar po gnam lcags kyi mchu sder dang me gshog can /
khro chu'i rwa dang zhal nas me 'bar ba /
shangs nas rlung 'tshubs pa /
spyan nas khrag khol ba /
sbrul rigs lnga bzung zhing za ba /
krang krang kring kring king king zhes stong gsum khengs pa'i sgra sgrog pa /
phyag drug g.yas gsum gser gyi rdo rje rtse dgu pa phyar zhing ral gri me 'bar ba dang /
gser gyi 'khor lo bsnams pa /
g.yon gsum sdigs mdzub me 'bar ba thugs kar bsgrengs pa dang /
dril bu sbrul zhags 'dzin pa sbrul rigs lnga dang glang ko zhing lpags stag sham gyis brgyan pa /
rdo rje'i gshog pa dang ba spu'i bu ga nas me 'bar ba /
sku che la yan lag rags shing 'jigs su rung ba /
rdo rje'i gad rgyangs ha ha hi hi sgrog pas ri rab ldeg cing hU~M hU~M gi rkan sgra brdabs pas klu dang rgyal bsen sde brgyad thams cad 'bog cing brgyal ba /
bskal pa'i me dpung dmar nag tu 'bar ba'i klong na bzhugs pa'i thugs kar /
ye shes sems dpa' tshon gang ba mthing nag khro zhing gtum pa 'od du 'bar ba'i thugs kar nyi ma'i dkyil 'khor gyi steng du hU~M mthing nag
/de'i mtha' la rtsa ba'i sngags kyis bskor ba /
hU~M las 'od zer skar mda' ltar 'phros pas /
byang phyogs lcang lo can gyi gnas nas rang 'dra'i ye shes pa 'khor tshogs sprul pa dang bcas pa nam mkha'i khams gang ba spyan drangs te gnyis med du thim par mos shig
/spro na spyan 'dren brjod /
rtsa sngags sham du /
badzra A be sha ya a A/
zhes btags pa brjod cing spos rol gyi sbyor ba dang bcas ye shes pa dbab la /
ye shes pa byang chub ma thob kyi bar du sgo gsum la brtan par gyur cig
/tiSh+Tha badzra /
bum pa ye shes rang snang gi gzhal yas khang du gsang bdag rdo rje gtum po'i lha tshogs bzhugs pa'i sku las bdud rtsi'i rgyun babs /
phung khams skye mched kyi dri ma bkrus /
lus gsang bdag gi sku dang dbyer med pa'i gzi brjid ldan par mos shig
/bum pa spyi bor bzhag la /
hU~M:
bum pa bzang po gzhal yas khang :
gsang bdag gtum po'i lha tshogs bzhugs :
bum dbang sku yi dbang bskur bas :
bu khyod lag na rdo rjer gyur :
lha dbang lus la rdzogs gyur cig :
oM badzra pA Ni kA ya a b+hi Shiny+tsa oM:
bum chus spyi bor blugs la khrus bya'o //
dar sna'i cod pan spyi bor bcings la /
khyod ni gsang bdag rdo rje 'dzin :
lha dang skal pa mnyam par 'gyur :
oM badzra puSh+pe sid+d+hi ho :
khyed rnams kyi gsang ba'i mtshan du las kyi rdo rje rtsal zhes bya ba yin pas ma brjed par zungs shig dang zhing khams kun tu grags pa'i sangs rgyas kyi mtshan thob par 'gyur ba yin no //
ban+d+ha rang byung gi gzhal yas khang du lha tshogs bde bar sbyor ba'i byang chub sems kyi rgyun lce la bzhag pas rtsa khams bde ba chen por smin /
dus sbyor 'pho ba'i dri ma bkrus /
ngag gsang bdag gi gsung dang dbyer med pa'i nus mthu 'bar bar mos shig
/ban+d+ha mgrin par bzhag la /
hU~M:
ban+d+ha chos dbyings dkyil 'khor nas :
dam rdzas gsang ba'i bdud rtsi sbyar :
gsang ba ngag la nus pa'i dbang :
rtsa khams bde ba'i rang bzhin mchog :
ngag la nus pa'i dbang thob shog :
rtsa sngags mthar /
wA ka a b+hi Shiny+tsa A:
zhes bdud rtsi ngag tu blud /
thabs shes rdo rje dang dril bu /
zung 'jug hU~M yig ye shes lnga'i rang bzhin gyis mtshon nas rang rig gsal stong zung 'jug ye shes lnga'i ngo bor rtogs /
rtog tshogs brgyad khri bzhi stong dag
/yid gsang bdag gi thugs dang dbyer med pa'i mkhyen rtogs kyi rtsal rdzogs par mos shig
/snying gar hU~M bri /
rdo rje dang dril bu lag tu gtad la /
hU~M:
thugs mchog 'gyur med hU~M du gsal :
ma skyes 'jigs med rdo rje che :
dril bu shes rab sgra chen sgrog :
gsang ba thugs kyi dbang thob shog :
rtsa sngags mthar /
tsit+ta a b+hi Shiny+tsa hU~M:
zhes rdor dril snying gar bsnol du gzhug go
/rdo rje'i phyag rgya rnams kyis mnga' gsol bas 'gro 'dul phrin las mi zad pa rgyan gyi 'khor lor mnga' sgyur bar mos shig
/ral gri dang me dpung gtad la /
hU~M:
ral gri 'bar bas ma lus gcod :
sdigs mdzub me dpung bgegs rnams bsreg :
rtsal chen 'gro ba 'dul ba'i dbang :
skal ldan bu yis thob par shog :
karma kro ta a b+hi Shiny+tsa mAM:
'khor lo dang sbrul zhags gtad la /
hU~M:
'khor lo 'bar bas bdud dpung gtub :
sbrul zhags sde brgyad klu rnams 'dul :
phrin las yongs rdzogs dbang thob shog :
hU~M badzra sarba duSh+TAM a b+hi Shiny+tsa hU~M:
gtor snod chos dbyings ye shes yangs pa'i pho brang chen por gtor ma gsang bdag rdo rje gtum po dkyil 'khor gyi tshogs dang bcas par gsal ba'i sku gsung thugs las byin rlabs 'od zer gyi rgyun byung /
khyed rang rnams kyi sgo gsum la thim pas dbang bzhi rtsal rdzogs su thob par mos shig
/dpal gtor sku dang bcas pa spyi bor bzhag la /
hU~M:
chos dbyings 'bar ba'i ban+d+ha ru :
gtor ma ye shes lnga dang ldan :
gsang bdag sku dang gnyis su med :
skal ldan bu la dbang bskur bas :
'bras bu sku bzhi lhun grub par :
dbang bzhi yongs rdzogs thob par shog :
oM badzra pA Ni ma hA kro d+ha a b+hi Shiny+tsa oM AHhU~M hrI:
zhes gnas bzhir bzhag go
/gtso 'khor gyi sku las rang 'dra gnyis pa byung nas khyed rang la thim pas lus lha skur bsgom pa la dbang bar mos /
gsang bdag khyung lnga'i sku spyi bor bzhag la /
hU~M:
lag na rdo rje khro bo'i rgyal :
sangs rgyas kun gyi mthu stobs bdag :
sku gsung thugs kyi dkyil 'khor nas :
skal ldan bu la dbang bzhi bskur :
khyung chen rnam lnga ye shes lnga :
phrin las yongs rdzogs dbang thob shog :
oM badzra kro ta ma hA shrI he ru ka sarba kro ta oM AHhU~M:
de nas khro bo bcu'i sku'am phyag mtshan spyi bor bzhag
/mi dge phyogs skyong bsnol ba'i gdan :
dge bcu'i rang bzhin khro bo bcu :
mthu stobs rtsal ldan yongs rdzogs dbang :
skal ldan 'di la rdzogs par shog :
oM badzra kro ta ma hA shrI he ru ka sarba kro d+ha a b+hi Shiny+tsa hU~M:
sgrub thabs kyi glegs bam byin pas bsnyen sgrub las kyi sbyor ba'i phrin las la dbang chen thob pa'i mos pa mdzod /
sgrub yig lag tu gtad la /
hU~M:
de ring nas ni gsang ba'i bdag :
bu khyod ngo bo gcig tu gyur :
bsnyen sgrub las sbyor bka' gtad dbang :
rab 'byams bka' yi dbang thob shog :
oM badzra pA Ni ma hA kro d+ha sarba a b+hi Shiny+tsa hrIHhU~M:
me tog 'thor la shis pa brjod /
de ltar dbang chen thugs kyi sgrub pa gsang bdag rdo rje gtum po'i dbang bskur legs par grub pa yin pas sogs mtshams sbyor la dam tshig khas len man chad dbang rjes spyi ltar bya /
dkyil 'khor rjes chog mchod bstod nongs bshags brtan bzhugs sam gshegs bsdu bsngo smon bkra shis mtha' rgyas su bya'o //
nyon mongs smag rum stug po ni //
ye shes 'od zer gtum pos bcom //
dbyings snang thig le mthar thug par //
'phel nas khams gsum yongs grol shog
/ces thugs kyi sgrub pa mtha' yas pa'i yang bcud kyi smin byed 'di'ang zab mo'i yang bcud kyi gces mdzod chen po'i chos sder pad+ma gar dbang blo gros mtha' yas kyis bsdebs pa dge legs 'phel //

//
