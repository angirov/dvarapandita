@#//
bka' brgyad rang byung rang shar las /
tshe lha yongs rdzogs kyi phrin las smin byed dang bcas pa pad+ma'i rgyan phreng zhes bya ba bzhugs so //
na mo gu ru badzrAyurde bA ya /
gang mtshan zla ba'i 'dzum gyis dus chen po'i //
smag rum bcom nas ring 'tsho'i bdud rtsi'i bcud //
'chi med mchog stsol mdzad la phyag byas nas //
pad+ma'i rgyan phreng sngags chung mgul du sbyin //
byang gter tshe lha yongs rdzogs kyi phrin las la 'jug par 'dod pas /
dkyil 'khor bum pa tshe 'brang tshe ril tshe chang mda' dar mchod gtor sogs spyi dang mthun par bsham /
phrin las dngos la gsum /
sngon 'gro
/dngos gzhi /
rjes kyi bya ba'o //
dang po la skyabs 'gro ni /
thugs rje'i dbang gis 'gro don mdzad //
bla ma rnams la skyabs su mchi //
mi 'bral rtse gcig byin brlab pa'i //
yi dam lha la skyabs su mchi //
legs nyes stangs 'dzin dngos grub ster //
mkha' 'gro'i tshogs la skyabs su mchi //
sems bskyed ni /
sngon nas bsags pa'i sdig sgrib bshags //
'gro don sangs rgyas 'thob bya snyam /
smon pa'i byang chub sems bskyed cing //
sems can yongs su smin pa'i phyir //
'jug pa'i byang chub sems bskyed de //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
mtshams bcad pa ni /
rang nyid rta mgrin gyi skur gsal la /
hU~M:
nga ni pad+ma he ru ka :
thugs las sprul pa'i rta mgrin dpal :
mkha' 'gro kun gyi pho nya yin :
spyi gtsug rta skad thengs gsum gyis :
'jig rten srid pa'i rtse mo nas :
na rag dmyal khams yan chad g.yo :
bar du hrIHyig rngam sgra yis :
lha min srin po gnod sbyin brgyal :
'og tu zhabs kyis bro brdungs pas :
sa gzhi rgya mtsho 'chol zhing ldeg :
sku las bskal pa'i me 'bar bas :
dregs pa sde brgyad thams cad sreg :
nga ni dbang chen rgyal po yin :
nga yi bka' las su 'da' ba :
rdul phran bzhin du brlag par bya'o :
rta mgrin gyi snying po dang suM b+ha nis bgegs bskrad /
rang gi gnas de rta mgrin mang pos gang zhing :
me ri 'bar ba dang rdo rje'i gur du gtams par gyur :
mchod rdzas byin brlab spyi mthun bya /
gnyis pa la gsum /
bdag bskyed /
bum bskyed /
mdun bskyed do //
dang po ni /
srung 'khor gyi nang du skad cig gis rang nyid bcom ldan 'das mgon po tshe dpag med sku mdog dmar po zhal gcig phyag gnyis pa :
phyag g.yas pad+ma'i sdong po thugs kar 'dzin pa :
g.yon mnyam gzhag gi steng na tshe'i bum pa bsnams pa :
zhabs skyil krung du bzhugs pa :
dar dang rin po che'i rgyan sna tshogs kyis spras pa :
shin tu lham me lhang nge lhan ne snang la rang bzhin med par bsgom :
gnas gsum du 'bru gsum gsal ba de'i thugs ka'i hU~M las 'od 'phros pas :
sangs rgyas dang byang chub sems dpa' thams cad de'i rnam par spyan drang :
oM b+ha ga wa te a pa ri mi ta A yur+dz+nyA na sa pa ri bA ra badzra sa mA dza :
dzaHhU~M baM ho :
gnyis su med par gyur /
sngags snga ma'i sham du /
badzra ar+g+haM nas /
shab+da pra tIts+tsha swA hAs phyi mchod dang /
oM AHhU~M gis nang mchod 'bul /
bstod pa ni /
hrI:
bcom ldan mgon po tshe dpag med :
dus gsum bde gshegs kun 'dus sku :
mkha' dang mnyam pa'i sku mnga' ba :
mnyam nyid sku la phyag 'tshal lo :
sku mdog pad+ma rA ga 'dra :
phyag gnyis pad+ma tshe bum bsnams :
tshe bcud bdud rtsis bkang nas kyang :
dngos grub stsol la phyag 'tshal bstod :
yon tan ma lus skyed mdzad cing :
sangs rgyas byang sems tshogs kyis bskor :
tshe dpal dngos grub stsol mdzad pa'i :
'chi med rdo rje'i sku la bstod :
ji ltar pad+ma ltar rgyas pas :
khams gsum rnam par khyab mdzad cing :
thugs rjes phyogs bcur gzigs mdzad pa'i :
dpag med mgon la phyag 'tshal bstod :
lha klu gnod sbyin gdon gyi tshogs :
zhi bar mdzad cing dbang du sdud :
tshe dang bsod nams rgyas mdzad pa'i :
'chi med dbang po'i sku la bstod :
bzlas pa ni /
rang gi thugs kar zla ba la gnas pa'i hrIHyig gi mthar tshe'i snying pos g.yas su bskor ba las 'od zer 'phros /
rgyal ba rnams mchod /
sems can rnams kyi 'chi bdag gi 'jigs pa bsal /
'chi med tshe'i byin rlabs /
brtan g.yo'i dwangs bcud thams cad bsdus nas rang la thim pas tshe'i rig 'dzin 'grub par gyur /
oM badzra dz+nyA na A yu She hU~M b+h+rU~M nr-i dza :
zhes ting nge 'dzin dang ldan pas bzla'o //
gnyis pa ni /
bum pa bsang sbyang /
stong pa'i ngang las b+h+rU~M las tshe'i bum pa dbyibs zlum po lto ba ldir ba /
mchu 'phyang ba /
kha g.yel ba /
'od zer lnga 'phro ba /
de'i nang du a las bum chu dkar po bdud rtsi'i rgya mtshor gyur /
de'i steng du lha'i gzhal yas khang gi dbus na /
pad+ma 'dab bzhi'i steng du hrIHlas bcom ldan 'das tshe dpag med sku mdog dmar po zhal gcig phyag gnyis pa :sogs bdag bskyed ltar la /
spyan 'dren skabs spro na /
ma lus sems mgon brjod /
nang mchod yan song nas /
bstod pa ni /
hrI:
bcom ldan mgon po tshe dpag med :
sangs rgyas spyan dang mnyam par sbyor :
mi 'gyur rdo rje'i sku mnga' ba :
thugs mchog yab yum phyag 'tshal bstod :
bcom ldan rin chen tshe dpag med :
ma mA ki dang mnyam par sbyor :
bde chen lhun grub sku mnga' ba :
yon tan yab yum phyag 'tshal bstod :
bcom ldan rnam snang tshe dpag med :
dbyings phyug yum dang gnyis med sbyor :
chos kyi 'khor lo bskor mdzad pa'i :
sku mchog yab yum phyag 'tshal bstod :
bcom ldan karma tshe dpag med :
sgrol ma yum dang gnyis med sbyor :
sems can bde la 'god mdzad pa'i :
phrin las yab yum phyag 'tshal bstod :
de nas gzungs thag blangs la /
rang srog sngags kyi 'od zer lta bus ting nge 'dzin gsal btab la bzlas pa bdag bskyed skabs ltar ci 'grub bzla /
mthar mchod bstod byas la /
ye shes pa mdun gyi nam mkhar bzhugs :
dam tshig pa 'od du zhu ba las byung ba'i bum pa'i tshe chu nus pa dang ldan par gyur :
ces mos /
gsum pa ni /
mdun dkyil la dmigs te /
hrI:
chos sku skye med nam mkha' lta bu las :
thugs rje chen pos sems can kun la khyab :
rgyu las kun bskyed yi ge hU~M du gsal :
hU~M las 'od 'phros 'byung ba rim brtsegs bskyed :
e yaM raM baM suM b+h+rU~M:
'byung ba yongs gyur gzhal yas khang :
gru bzhi sgo bzhi rgyan dang ldan :
mtha' ma rdo rje me ris bskor :
dkyil 'khor chen po de yi dbus :
pad+ma 'dab brgyad rigs kyi gdan :
pad+ma sUr+Ya tsan+d+ra maN+Da la :
hrI:
dkyil 'khor chen po dbus kyi lte ba la :
rin chen khri rkang rma bya brgyad bsnol steng :
pad+ma nyi zla brtsegs pa'i gdan steng du :
hrIHlas bcom ldan rdo rje tshe dpag med :
sku mdog dkar po tshe yi bum pa bsnams :
yum chen na bza' dkar mo gnyis mod 'khril :
shar du rnam snang yab yum tshe yi bdag :
sku mdog mthing kha 'khor lo tshe bum bsnams :
lho ru rin 'byung yab yum tshe yi bdag :
sku mdog ser po rin chen tshe bum bsnams :
nub tu snang mtha' yab yum tshe yi bdag :
sku mdog dmar po pad+ma tshe bum bsnams :
byang du don grub yab yum tshe yi bdag :
sku mdog ljang gu rgya gram tshe bum bsnams :
yum rnams phyag gnyis tshe dar tshe bum bsnams :
rin chen sna tshogs rgyan gyis mdzes par brgyan :
shar lhor lhun grub rig 'dzin sku mdog dkar :
lho nub phyag chen rig 'dzin sku mdog ser :
nub byang tshe dbang rig 'dzin sku mdog dmar :
byang shar rnam smin rig 'dzin sku mdog ljang :
kun kyang phyag gnyis tshe dar tshe bum bsnams :
de yi phyi rim gru chad bar khyams la :
lA se mA le gIrti nIrti ma :
d+hU pe puSh+pe A lo gan+d+he ma :
lcags kyu zhags pa lcags sgrog dril bu ma :
thams cad sna tshogs rin chen rgyan gyis mdzes :
kun kyang phyag gnyis tshe dar tshe bum bsnams :
ye shes 'od lnga'i na bza' mdzes par gsol :
gnas gsum thig le 'bru gsum dkar dmar mthing :
kun kyang thugs ka'i hU~M las 'od 'phros pas :
bde gshegs thams cad spyan drangs gnyis med bstim :
spyan 'dren pa ni /
hrI:
bde ba can gyi zhing khams chen po nas :
bcom ldan rdo rje tshe yi lha tshogs dang :
sku gsum sprul pa'i lha tshogs 'khor bcas rnams :
thugs dam tshul bzhin spyan 'dren gshegs su gsol :
e h+ye hi b+ha ga wAn ma hA kA ru Ni kA dr-i sh+ya ho :
dzaHhU~M baM ho :
bzhugs su gsol ba ni /
hrI:
bcom ldan mgon po tshe yi lha tshogs dang :
sku gsum sprul pa'i lha tshogs 'khor bcas rnams :
rin chen pad+ma nyi zla'i gdan steng du :
tshe dpal dngos grub stsol phyir bzhugs su gsol :
sa ma ya tiSh+Tha lhan :
phyag 'tshal ba ni /
hrI:
bcom ldan tshe yi lha tshogs 'khor bcas rnams :
ye shes chen po gsal ba'i sku mnga' ba :
thugs rjes 'gro ba sems can don mdzad pa'i :
'chi med lha tshogs rnams la phyag 'tshal lo :
na mo pu ru sha ya ho :
mchod 'bul ni /
hrI:
dri med yid 'ong gtsang mar sbyar ba yi :
mchod yon me tog bdug spos mar me dang :
dri chab zhal zas snyan pa'i rol mo 'bul :
gzugs sgra dri ro reg bya chos la sogs :
'dod yon lnga yi mchod sprin rgya mtshor 'bul :
sarba pU dza ho :
bstod pa ni /
hrI:
bcom ldan mgon po ye shes tshe dpag med :
sku mdog dkar gsal gangs ri'i mdog 'dra ba :
phyag gnyis mnyam gzhag tshe yi bum pa bsnams :
zhabs gnyis rdo rje'i skyil krung brtan par bzhugs :
yum chen lha mo gos dkar mo dang 'khril :
yab yum rin chen sna tshogs rgyan gyis mdzes :
tshe dang dpal gyi dngos grub stsol mdzad pa'i :
'chi med tshe yi lha la phyag 'tshal bstod :
chos sku nam mkha' bzhin du dbyer med kyang :
gzugs sku 'ja' tshon bzhin du so sor gsal :
thabs dang shes rab mchog la mnga' brnyes pa :
tshe lha rigs lnga yab yum phyag 'tshal bstod :
hrI:
lhun grub rig 'dzin phyag rgya'i rig 'dzin dang :
tshe dbang rig 'dzin rnam smin rig 'dzin sogs :
'chi med rdo rje lta bu'i sku brnyes pa'i :
'chi med rig 'dzin rnams la phyag 'tshal bstod :
lA se mA le gIrti ni+Arti ma :
d+hU pe puSh+pe A lo gan+d+he ma :
lcags kyu zhags pa lcags sgrog dril bu ma :
dkyil 'khor lha tshogs rnams la phyag 'tshal bstod :
bzlas dmigs ni /
thugs kar zla ba la gnas pa'i sogs bdag bskyed ltar la /
dwangs bcud thams cad bsdus nas lha dang sgrub rdzas rnams la thim pas gzi brjid mchog tu 'bar bar gyur /
ces bsgoms la dzapa? sngags snga ma ltar bzla /
spro na sgrub chen yongs rdzogs ltar rigs lnga spyi dril bcas pa'i sngags rnams kyang bzlas la /
tshogs rdzas rnams /
raM yaM khaM dang /
swa b+hA bas sbyang /
oM AHhU~M lan gsum gyis byin brlab /
A yur+dz+nyA na de wa DA ki nI ga Na tsakra pU dza khA hiH
lan gsum gyis phul /
mchod bstod mdor bsdus bya'o //
de nas tshe 'gugs pa ni /
A yur+dz+nyA na b+h+rU~M:
zhes pas khams gsum thams cad kyi tshe'i bkrag mdangs gzi brjid bsdus par bsam :
oM badzra A yuHmuk+ta ho :
sa ma ya bo d+hi tsit+ta badzra aM ku sha dza :
oM badzra A yu She a A:
tshe mda' g.yab la /
hrI:
bcom ldan mgon po rdo rje tshe dpag med :
thugs rje'i dbang gis 'gro ba'i don la byon :
mkha' dbyings rnam dag yum gyi gzhal yas su :
byang chub sems kyi bdud rtsi 'od du 'phro :
skal ldan bdag la tshe yi dngos grub stsol :
hrI:
shar gyi phyogs nas tshe 'gugs ma :
lA se dkar mo tshe yi bdag :
phyag na shel gyi bum pa bsnams :
tshe dang dpal gyi phrin las mdzod :
hrI:
lho yi phyogs nas tshe 'gugs ma :
mA le sngon mo tshe yi bdag :
phyag na mthing gi bum pa bsnams :
tshe dang dpal gyi phrin las mdzod :
hrI:
nub kyi phyogs nas tshe 'gugs ma :
gIrti dmar mo tshe yi bdag :
phyag na mchong gi bum pa bsnams :
tshe dang dpal gyi phrin las mdzod :
hrI:
byang gi phyogs nas tshe 'gugs ma :
nIrti ljang gu tshe yi bdag :
phyag na g.yu yi bum pa bsnams :
tshe dang dpal gyi phrin las mdzod :
hrI:
lus kyi sha yi khams nyams na :
'byung ba sa yi bcud sdus la :
sangs rgyas spyan mas tshe khug la :
bdag la tshe yi dngos grub stsol :
hrI:
lus kyi khrag gi khams nyams na :
'byung ba chu yi bcud sdus la :
mA ma kI yis tshe khug la :
bdag la tshe yi dngos grub stsol :
hrI:
lus kyi drod kyi khams nyams na :
'byung ba me yi bcud sdus la :
gos dkar mo yis tshe khug la :
bdag la tshe yi dngos grub stsol :
hrI:
lus kyi dbugs kyi khams nyams na :
'byung ba rlung gi bcud sdus la :
dam tshig sgrol mas tshe khug la :
bdag la tshe yi dngos grub stsol :
hrI:
shar phyogs 'byung ba sa yi zhing khams na :
rdo rje tshe mchog 'gugs pa'i las mdzad ma :
dkar mo mgyogs ma zhi byed 'od 'phro'i tshogs :
'gro ba yongs kyi tshe la dbang sgyur ma :
shar phyogs snod bcud kun gyi tshe khug cig :
hrI:
lho phyogs 'byung ba chu yi zhing khams na :
rat+na tshe mchog 'gugs pa'i las mdzad ma :
sngon mo mgyogs ma rgyas byed 'od 'phro'i tshogs :
'gro ba yongs kyi tshe la dbang sgyur ma :
lho phyogs snod bcud kun gyi tshe khug cig :
hrI:
nub phyogs 'byung ba me yi zhing khams na :
pad+ma tshe mchog 'gugs pa'i las mdzad ma :
dmar mo mgyogs ma dbang sdud mkha' 'gro'i tshogs :
'gro ba yongs kyi tshe la dbang sgyur ma :
nub phyogs snod bcud kun gyi tshe khug cig :
hrI:
byang phyogs 'byung ba rlung gi zhing khams nas :
karma tshe mchog 'gugs pa'i las mdzad ma :
ljang mo mgyogs ma grub byed 'od 'phro'i tshogs :
'gro ba yongs kyi tshe la dbang sgyur ma :
byang phyogs snod bcud kun gyi tshe khug cig :
de nas tshe bstim pa ni /
hrI:
srid pa gsum gyi tshe bkrag rnams :
yi ge b+h+rU~M la bstim par bya :
b+h+rU~M de 'od du zhu ba las :
tshe yi bum pa nyid la thim :
bum pa'i nang gi 'od zer rnams :
'byung ba'i snying po lnga la thim :
e yaM raM baM suM:
snying po lnga yi bkrag mdangs rgyas :
lha yi snying po lnga la thim :
oM AHhU~M swA hA:
yi ge dpa' bo 'bru lnga po :
rang gi snying khar thim pa yis :
snying nang 'od kyi ga 'ur gyur :
sa ma ya tiSh+Tha lhan :
de nas srung ba bya ba ni /
hrI:
tsit+ta gsang ba'i sgo srung ni :
dbang gi rgyal po rta mgrin te :
tshe srog bar chad bsrung bar mdzod :
'chi bdag bdud bzhi'i sgo chod la :
tshe bdag chen po brtan par bzhugs :
oM badzra kro d+ha h+ya grI ba hU~M:
badzra rak+Sha rak+Sha hU~M:
zhes brjod pas /
nang gi rtsa sgo rta mgrin gyis srung :
phyi'i lus mgo mjug rdo rje'i go khrab kyis srung bar gyur :
ces mos la rdo rjes gnas rnams su rgyas gdab bo //
gsum pa rjes chog ni /
gtang rag mchod bstod bya /
dngos grub skul tshig gang rung brjod la tshe rdzas longs spyad /
nongs bshags bzod gsol /
rten yod na mdun bskyed brtan bzhugs dang med na gshegs bsdu /
bdag bskyed bsdu ldang /
bsngo smon bcas rigs mthun nam gsang ba spyi ltar byas pas 'grub bo //
'di'i dkyil 'khor du tshe dbang yongs rdzogs bskur na /
stegs bu'i steng du dkyil 'khor sgo rdzogs can gzhung mthun bris pa'am /
maN+Dal la 'bru dkar gyis tshom bu gtso 'khor dgu
/de rgyab brgyad /
de rgyab phyogs bzhir bzhi rnams bkod pa'i steng du many+dzi la bum pa nyer lnga'i bcud ldan mgul chings dmar po kha rgyan dang bcas pa /
mdun du tshe 'brang /
g.yas su tshe ril /
g.yon du tshe chang /
rgyab du tshe mda' mthar mchod gtor gyis bskor ba dang /
las bum /
rgyal srid bdun /
rdzas brgyad tsaka li sogs nyer mkho rnams tshogs par byas la /
las byang ltar bdag mdun bum pa rnams bsgrub cing bzlas pa ci nus mthar /
tshogs mchod tshe 'gugs yan gtang /
las bum du rta mgrin bskyed bzlas bya /
ting nge 'dzin gyi dbang ngam rig pa'i me tog dor la gnang ba nod do //
de nas slob ma rnams la khrus byas /
gral du 'khod /
bgegs gtor btang /
las byang ltar bka' bsgo zhing srung 'khor bsgom /
sems bskyed gsal gdab sogs byas la /
ji skad du /
brag ri dug sbrul spungs 'dra'i rked pa la //
chos rgyal gdung rgyud skyob pa'i man ngag bdog
/ces bod khams skyob byed kyi gsang mdzod chen po nyid du bsngags pa byang zang zang lha brag gi brag ri dug sbrul spungs 'dra'i zab gter rnams /
sna nam rdo rje bdud 'joms kyi yang srid sprul sku rig 'dzin chen po rgod kyi ldem 'phru can gyis spyan drangs pa las /
'dir mdzod lnga'i nang tshan shar dung mdzod dkar po nas byon pa bka' brgyad drag po rang byung rang shar gyi chos sde /
yongs rdzogs rnam pa gsum gyi nang tshan 'chi med tshe lha yongs rdzogs kyi smin byed sgrub pa'i skabs su babs pa ste /
'di nyid kyi nang sgrub las /
o rgyan pad+ma bdag nyid kyis :
tshe sgrub zab mo brgya stong las :
tshegs chung don che'i man ngag bsdus :
yang zab 'grub myur don 'dril ba :
las can gcig dang 'phrad par shog :
ces dang /
bskal pa dus kyi tha ma la :
mi rnams tshe thung snying rus chung :
de dus tshegs chung sgrub sla myur :
tshe sgrub kun gyi don bsdus nas :
bdag 'dra pad+mas gter du sbas :
zhes sogs bsngags par mdzad pa'i tshe sgrub zab mo'i dbang bskur ba la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos /
bcom ldan mgon po rdo rje tshe dpag med :
bla ma yi dam mkha' 'gro'i tshogs bcas pas :
bdag la 'chi med tshe dbang bskur du gsol :
tshe yi dngos grub dam pa bstsal du gsol :
zhes lan gsum gyis gsol ba btab /
bla ma 'chi med mgon po tshe lha rig 'dzin rgyal ba sras dang bcas pa la bdag sogs sems can thams cad byang chub ma thob kyi bar du skyabs su 'gro ba'i 'dun pas 'di'i rjes zlos /
thugs rje'i dbang gis sogs gsum /
smon 'jug don dam pa'i sems bskyed rnams rim par gsal thob la 'di'i rjes zlos /
sngon nas bsags pa'i sogs gsum /
de nas thog mar byin rlabs bla ma'i dbang gis ye shes pa'i gzi byin dbab pa la dmigs pa 'di bzhin du mdzod /
las chu 'thor /
bsang sbyang /
chos thams cad mi dmigs pa stong pa nyid kyi ngang las pad+ma nyi zla'i steng du khyed rang rnams kyi rnam par shes pa hrIHyig dmar gsal las 'od zer 'phros /
don gnyis byas /
tshur 'dus yongs su gyur pa las khyed rang bcom ldan 'das mgon po tshe dpag tu med pa sku mdog dmar po zhal gcig phyag gnyis pa /
phyag g.yas pad+ma'i sdong po thugs kar 'dzin pa /
g.yon mnyam gzhag gi steng na tshe'i bum pa bsnams pa /
zhabs skyil krung du bzhugs pa /
dar dang rin po che'i rgyan sna tshogs kyis spras pa /
mtshan dpe'i gzi byin rab tu 'bar ba'i sku can du gsal ba'i gnas gsum yig 'bru gsum dang /
thugs dbus zla steng hrIHyig gis mtshan par sgoms shig
de nas lus sems khong klod de bla ma dang dkyil 'khor gyi lha la mos gus drag tu byas pa'i rkyen gyis /
'og min chos kyi dbyings nas /
rang gi spyi gtsug yan chad bla ma brgyud pas khengs te /
de dag thams cad kyi phyag na tshe'i bum pa re re bsnams shing dbang bskur /
'khor mkha' 'gro mang pos gar byed pa la gsol ba btab pas rdo rje'i ye shes chen po'i byin rlabs rgyud la bstsal bar mos shig
/sbyar spos bsreg
/DA dril dbyangs bcas /
hU~M:
'og min chos dbyings pho brang nas :
ye shes snang ba lam me ba :
kun tu bzang po'i dus la bab :
'chi med tshe yi dngos grub stsol :
pad+ma dbang gi zhing khams nas :
ye shes ye shes 'byung gnas che :
snang ba mtha' yas dus la bab :
'chi med tshe yi dngos grub stsol :
bde ba can gyi zhing khams nas :
'chi med dbang po lha yi lha :
tshe dpag med pa'i dus la bab :
'chi med tshe yi dngos grub stsol :
'dzam bu gling gi gnas brgyad nas :
dpal ldan sangs rgyas pad+ma skyes :
pad+ma 'byung gnas dus la bab :
'chi med tshe yi dngos grub stsol :
pad+ma dkar po rgyas 'dra'i spyan :
pad+ma saM b+ha'i dus la bab :
'chi med tshe yi dngos grub stsol :
mkhas pa sgyu 'phrul chen po 'chang :
blo ldan mchog sred dus la bab :
'chi med tshe yi dngos grub stsol :
'khor los sgyur ba stobs po che :
pad+ma rgyal po'i dus la bab :
'chi med\u0f8e
thub pa chen po thub chen ldan :
shAkya seng ge'i dus la\u0f8e
'chi med\u0f8e
nyi ma 'char kha'i dkyil ltar mdzes :
nyi ma 'od zer dus\u0f8e
'chi med\u0f8e
bdag med seng ge'i sgra dang ldan :
seng ge sgra sgrog dus\u0f8e
'chi med\u0f8e
rdo rje shugs can 'jigs par byed :
rdo rje gro lod dus\u0f8e
'chi med\u0f8e
gsum rig gtsang ma dag pa ste :
mkha' 'gro mtsho rgyal dus\u0f8e
'chi med\u0f8e
smon lam ye shes rgya mtsho ste :
gter ston chen po'i dus\u0f8e
'chi med\u0f8e
theg pa mchog gsum ston pa po :
rdo rje'i mtshan can dus\u0f8e
'chi med\u0f8e
byams chen rang bzhin dpag tu med :
byams pa bshes gnyen dus\u0f8e
'chi med\u0f8e
sangs rgyas sku lnga'i bdag nyid can :
sangs rgyas dpal bzang dus\u0f8e
'chi med\u0f8e
chos kyi dbang phyug chos kyi rgyal :
chos rgyal bsod nams dus\u0f8e
'chi med\u0f8e
sangs rgyas sprul pa'i rgyud 'chang ba :
chos skyong mtshan can dus\u0f8e
'chi med\u0f8e
rdo rje 'chang ba kun gyi rje :
mkhyen brtse'i dbang phyug dus\u0f8e
'chi med\u0f8e
gsang sngags rig sngags 'chang ba'i rigs :
'jam dbyangs rgyal sras dus\u0f8e
'chi med\u0f8e
rdo rje lcags kyu zhags pa che :
sgo ma bzhi yi dus\u0f8e
'chi med\u0f8e
shugs chen mgyogs pa chen po ste :
pho nya mang po'i dus\u0f8e
'chi med\u0f8e
dkyil 'khor chen po yangs pa yin :
tshe lha chen po'i dus la bab :
'chi med tshe dbang bskur du gsol //
zhes gdung shugs drag pos thugs rgyud bskul pas rig 'dzin rtsa brgyud bla ma phyogs bcu'i rgyal ba sras dang bcas pa thams cad mgon po tshe dpag med pa'i rnam par char babs pa ltar byon nas khyed rang la thim pa'i mos pa mdzod cig
/rtsa sngags sham du /
dz+nyA na badzra A be sha ya a AH
zhes btags pa brjod /
skabs 'dir gzhan gyi 'gres sbyar tshe 'gugs spro na /
las byang ltar /
A yur+dz+nyA na sogs nas /
a A:
zhes brjod pas dkyil 'khor pa rnams las pho nya mgyogs ma'i tshogs nyi zer gyi rdul ltar spros pas khyed rang rnams kyi bla tshe brkus 'phrog nyams pa rnams dang 'khor 'das kyi tshe bcud dwangs ma ji mchis pa 'ub kyis bsdus /
sgrub rdzas rnams dang khyed rang gi snying ga'i hrIHla sib sib thim pas bkrag mdangs 'od du 'bar bar gyur pa'i mos pa mdzod /
tshe mda' g.yab la /
hrI:
bcom ldan mgon po rdo rje tshe dpag med :
sogs tshe 'gugs mang ba gtang /
de nas dngos grub yi dam dbang bskur zhu ba'i don du gsol 'debs 'di'i rjes zlos /
hU~M:
'og min chos dbyings pho brang nas :
kun bzang yab yum thugs kyi sras :
bcom ldan mgon po tshe dpag med :
yum chen lha mo gos dkar mo :
yab yum gsang ba'i dkyil 'khor nas :
'chi med tshe yi dngos grub stsol :
lan gsum /
zhes gsol ba btab pas bla ma dkyil 'khor pa'i lha tshogs rnams kyis bkra shis pa'i rnam pa du ma dang bcas te tshe'i bum pa 'chi med bdud rtsi'i rgyun gyis gang bas dbang bskur bar mos shig
/rnam bum spyi bor bzhag la /
hU~M:
bum pa'i dbang bskur rigs lnga ye shes lnga :
spyi bor bzhag pas dbang bskur mchog gyur te :
lus ngag yid gsum sdig sgrib kun byang nas :
bkra shis rnam rgyal bum pa'i dbang thob shog :
oM bud+d+ha ka lA sha a b+hi Shiny+tsa hU~M:
slar yang spyi bor bzhag la /
hU~M:
dus gsum sangs rgyas thams cad kyi :
sku ni skye shi 'du 'bral med :
mi 'gyur mi shigs 'od zer sku :
sangs rgyas sku yi tshe dbang 'dis :
rigs kyi bu la dbang bskur bya :
oM bud+d+ha dz+nyA na A yu She a b+hi Shiny+tsa oM:
dpral bar bzhag la /
hU~M:
dus gsum sangs rgyas thams cad kyi :
thugs ni mi g.yo gsal la dwangs :
rang snang ye shes chen po'i ngang :
rang grol thugs kyi dgongs pa 'dis :
rigs kyi bu la dbang bskur ro :
hU~M badzra dz+nyA na A yu She a b+hi Shiny+tsa hU~M:
rna ltag g.yas su bzhag la /
hU~M:
dus gsum sangs rgyas thams cad kyi :
yon tan nor bu rin po che :
dgos 'dod thams cad 'byung ba'i gnas :
ye shes rgyal ba'i dbang mchog 'dis :
rigs kyi bu la dbang bskur ro :
trAM rat+na dz+nyA na A yu She a b+hi Shiny+tsa trAM:
ltag par bzhag la /
hU~M:
dus gsum sangs rgyas thams cad kyi :
gsung ni ma 'gags rang gdangs che :
'dzin med ma chags pad+ma'i sgra :
bde gshegs gsung gi ngo bo 'dis :
rigs kyi bu la dbang bskur ro :
hrIHpad+ma dz+nyA na A yu She a b+hi Shiny+tsa hrI:
rna ltag g.yon du bzhag la /
hU~M:
dus gsum sangs rgyas thams cad kyi :
phrin las mdzad pa bsam mi khyab :
ye shes phrin las grub pa'i rtsal :
thugs rje'i sprul pa'i mdzad pa 'dis :
rigs kyi bu la dbang bskur ro :
hA karma A yu She a b+hi Shiny+tsa A:
zhes mgo bo'i gnas lngar bzhag la bum chu sbyin /
spyi bo tshangs pa'i bu ga nas mar lha rnams kyis byang sems dang 'od zer lnga'i chu rgyun babs te /
rang gi snying nang du thim par mos shig
/tshe 'brang thogs la /
hU~M:
'khor los sgyur ba'i rgyal po la :
ci 'dod rtsol ba med pa bzhin :
skal ldan rigs kyi bu khyod la :
tshe yi longs spyod 'di sbyin pas :
phun tshogs dngos grub thob par shog :
ces spyi bor bzhag la cha shas sbyin nas rol du gzhug
/tshe chang blud la /
hU~M:
yid bzhin nor bu rin chen las :
longs spyod 'bad med 'byung ba ltar :
skal ldan rigs kyi bu khyod la :
tshe bcud dngos grub 'di byin pas :
rtsol med dngos grub thob par shog :
tshe ril ster la /
hU~M:
dmag dpon nor bu rin chen gyis :
phas kyi dgra dpung gzhom pa bzhin :
skal ldan rigs kyi bu khyod la :
tshe yi ril bu 'di byin pas :
dgra bgegs dpung 'joms dngos grub thob par shog :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
a la la ho :
mtha' rten du rgyal srid rin po che rnam pa bdun /
bkra shis pa'i rdzas brgyad kyis mnga' gsol bar mos shig
/rgyal srid sna bdun gtad la /
hU~M:
'khor lo rin chen dbang bcu ldan :
'khor ba'i 'khor rgyun rab bcad de :
chos kyi 'khor lo bskor gyur cig :
sa bcu'i 'bras bu'i dbang thob shog :
tsakra rat+na a b+hi Shiny+tsa hU~M:
hU~M:
btsun mo rin chen bsod nams gter :
pha rol phyin bcu'i gzugs dang ldan :
tshe dbang longs spyod rgyas gyur cing :
yid bzhin dpal 'byor dbang thob shog :
pra dz+nyA pa ra mi ta a b+hi Shiny+tsa A:
hU~M:
nor bu rin chen mchog gsum gnas :
'khor ba'i skyon sel bde ba 'byung :
yid bzhin re skong gter mnga' zhing :
lhag mthong shes rab dbang thob shog :
ma Ni rat+na a b+hi Shiny+tsa A:
hU~M:
khyim bdag rin chen nor bu ldan :
gang la ci 'dod dpag bsam 'dra :
gzhan don tshogs gnyis myur rdzogs shing :
shes bya thogs med dbang thob shog :
ma hA tA rat+na a b+hi Shiny+tsa A:
hU~M:
glang po rin chen theg pa che :
bdud dpung rab 'joms stobs dang ldan :
stobs bcus bdag gzhan don mdzad pa'i :
yang dag snying po'i dbang thob shog :
hasti rat+na a b+hi Shiny+tsa A:
hU~M:
rta mchog rin chen sa lam bgrod :
'khor ba'i mtsho sgrol sprin shugs 'chang :
mi gnas ye shes lam bgrod cing :
rdzu 'phrul rkang bzhi'i dbang thob shog :
karma a shwa rat+na a b+hi Shiny+tsa A:
hU~M:
blon po rin chen dmag dpon che :
brtson 'grus go gyon 'khor g.yul 'joms :
thabs ldan mi 'jigs skyabs sbyin zhing :
'jigs tshogs 'joms pa'i dbang thob shog :
ma hA khaD+ga rat+na a b+hi Shiny+tsa A:
rdzas brgyad gtad la /
hU~M:
yungs kar rgyal po sha rI raM:
bde gshegs rnams kyi byin gyis brlabs :
stong phrag brgyad cu'i bgegs dpung 'joms :
dpa' bo stobs kyi bkra shis dbang thob shog :
hU~M:
rdzas mchog bkra shis dUr ba 'di :
lha yi dbang pos byin gyis brlabs :
nad gdon gnod pa kun las rgyal :
sdug bsngal zhi zhing bkra shis dbang thob shog :
hU~M:
rdzas mchog bil ba lang thang rtse :
rgyu chung 'bras bu 'phel stobs che :
stobs ldan mi 'jigs sku lngar rdzogs :
smin rgyas 'phel ba'i bkra shis dbang thob shog :
hU~M:
'di ni mtshal chen chu las skyes :
sems dpas byin brlabs rin po che :
khams gsum lha mi kun dbang sdud :
thugs rjes gzhan don bkra shis dbang thob shog :
hU~M:
gi haM khyu mchog las byung rdzas :
dkar po'i chos rnams ma lus 'dzin :
bzhi brgya rtsa bzhi'i nad kun zhi :
shes bcu rab ldan bkra shis dbang thob shog :
hU~M:
zho ni snying po bcud kyi gzhi :
dbang thang gzi mdangs bcud kun spel :
bsam gtan ting 'dzin yon tan skyed :
sems nyid dri med bkra shis dbang thob shog :
hU~M:
me long zlum gsal sku gsum mtshon :
chos rnams gzugs brnyan rnam dag cing :
ma rig bag chags rang sangs nas :
mngon rdzogs sangs rgyas bkra shis dbang thob shog :
hU~M:
dung chos g.yas 'khyil rin po che :
gsung dbyangs yan lag drug cur ldan :
yon tan rgya mtsho tshangs pa'i gsung :
chos sgras kun khyab bkra shis dbang thob shog :
swasti b+h+rU~M b+h+rU~M b+h+rU~M:
a b+hi Shiny+tsa A:
slar yang bdag mdun khyed rang rnams dang bcas pa'i thugs ka'i 'od zer gyis snang zhing srid pas bsdus pa'i tshe bcud thams cad 'ub 'ub bsdus /
rim par snying gar thim pas 'od kyi gwa'u'i nang du dwangs ma mi shigs pa'i thig ler sbas pas 'chi med rdo rje'i srog grub par mos shig
/hrI:
srid pa gsum gyi tshe bkrag sogs brjod la tshe bstim /
srog gi sgor rta mgrin dmar po be con dang sdigs mdzub sgreng bas srung par mos shig
/hrI:
tsit+ta gsang ba'i sgo srung sogs brjod la srung ba bya /
rta mgrin gyi sku las 'od zer rdo rje'i rdul dpag med spros pas lus kyi stod smad thams cad rdo rje'i go khrab kyis zhu lugs su gtams par gyur /
rgyas gdab pa ni /
hrI:
'chi med tshe yi rig 'dzin ni :
ye shes lnga yi ngo bo ste :
'od lnga gsal la mdangs dang bcas :
mi yi tshe ni snum la 'dril :
thugs kar ye shes sems dpa' yi :
mi dmigs stong pa'i go cha la :
sus kyang gnod par bya ba min :
sa ma ya :
a a :
snod bcud thams cad 'od du zhu nas khyed rang la thim :
de snying ga'i sa bon dang de'ang mi dmigs la ka dag 'od gsal 'chi med gnyug ma'i gnas lugs la mnyam par zhog cig
/ces dar gcig bzhag go
/slar khyed rang tshe dpag med mi shigs rdo rje'i skur gsal ba la rdo rje'i tshig gi shis pa brjod cing me tog char du bsnyil bar mos shig
/oM:
sku yi sku ste sku la thim :
phung po lnga la rab tu thim :
A:
gsung gi gsung ste gsung la thim :
ljags kyi dbang po mchog la thim :
hU~M:
thugs kyi thugs ste thugs la thim :
rang byung thugs la rab tu thim :
nyin la bkra shis mtshan bkra shis :
nyin mtshan rgyun du bkra shis pa :
skal ldan rnams la bkra shis shog :
nyi ma'i snying po gsal gyur cig :
oM AHhU~M dz+nyA na hU~M he :
zhes dang gzhan yang shis brjod ci rigs bya zhing me tog 'thor /
de dag rnams kyis byang gter tshe lha yongs rdzogs kyi dkyil 'khor du smin byed zab mo legs par thob pa yin pas zhes sogs kyis mtshams sbyar la /
dam tshig bzung ba phyin chad dbang gi mjug spyi ltar dang /
dkyil 'khor la mchod bstod nas shis pa brjod pa'i bar gong du smos pa ltar bya'o //
bskyed pas phung khams 'chi med phyag rgyar smin /
bzlas pas srog rtsol nA da'i dbyangs su dag
/'od gsal bsgom pas rig stong chos skur rdzogs /
'pho bral 'ja' lus rdo rje 'grub gyur cig
/tshul 'di bka' gter rnying ma 'ga' zhig dang gung mthun par snang bas rang gzhung la gzhan 'gres kyi kha bskang phran bu bcas 'chi med bstan gnyis g.yung drung gling pas rdzong gsar bkra shis lha rtser bkod pa dge legs 'phel //

//
