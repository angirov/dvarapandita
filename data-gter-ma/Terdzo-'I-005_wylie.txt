@#//
lha chen gyi rjes gnang thun mong ma yin pa bzhugs so //
oM swasti /
pad+ma gar dbang he ru ka
/'jig rten mgon po'i rnam rol pa //
de la btud de rjes gnang gi
/cho ga mdo tsam bshad par bya //
'dir lha chen dbang phyug chen po'i rjes gnang gi cho ga la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga 'o //
dang po yo byad bsham pa ni /
rgyal phur 'dzom pa'am rgyal dang ldan pa la dben pa'i gnas su stegs bu gru bzhi pa'i khar maN+Dal zla gam dmar po sgo gcig nub tu bstan pa'i nang du pad+ma 'dab bzhi dang /
phyi rol pad rwa dang 'od phreng gis bskor ba'i dbus su tshom bu dmar po bkod /
de'i steng du many+dzi la dbang gtor dam rdzas kyis bskor ba sku gzugs dang dar dmar gyis brgyan pa bkod /
mdun du rin po che'i snod me tog dmar pos bkang ba'i dbus su bla rdo rten rdzas dang /
g.yas su lcags kyu /
g.yon du zhags pa /
ji ltar bde bar yi dam lha yi 'das gtor dang lha chen nyid kyi 'bul gtor /
mtha' mchod pas bskor ba'am phreng tshar du bsham /
rang gi mdun du rdor dril nang mchod me tog
/gong non gsang sgrub kyi bris sku /
sgrub yig gi pusti /
thig le'i rdzas chang dang sbyar ba sogs 'og tu dgos pa'i yo byad thams cad tshogs par bsham mo //
gnyis pa dngos gzhi sgrub thabs ni /
sngon 'gro nas gzung bdag bskyed bzlas pa'i bar rtsa ba'i las gzhung bzhin nam /
bsdu na gsang sgrub kho na'i sgom bzlas tsam bya ste 'jug pa bde zhing 'brel chags pa'ang yin no //
gang ltar na'ang bdag bskyed sngon du 'gro bas mchod gtor rnams byin gyis brlab /
mdun gyi rten bsang sbyang /
stong pa'i ngang las rang gi mdun du pad+ma rA ga las grub pa'i gzhal yas khang sogs nas bzlas pa'i mthar thug pa /
thun mtshams kyi mchod pa dang bcas pa phrin las khams gsum myur 'gugs bzhin byas nas /
slob ma rjes su 'dzin par gsol ba gdab pa rnams bya'o //
gsum pa rjes gnang dngos ni /
slob ma dam tshig dang ldan pa lnga las mi mang ba khrus byas /
phyag rten dar dmar po dang rin po che dang me tog dmar po ci 'byor pa phul nas phyag byas te gral la 'khod pa la /
bgegs gtor btang nas srung 'khor gyis mtshams bcad de slob dpon gyis /
sems can gyi don du sangs rgyas kyi go 'phang thob par bya ba dang gnas skabs chos sgrub pa'i 'gal rkyen bar chad zhi zhing mthun rkyen phun sum tshogs par bya ba'i ched du /
lha chen dbang phyug chen po'i rjes su gnang ba gsan la don nyams su blang bar bgyi'o snyam pa'i byang chub kyi mchog tu thugs bskyed pa gsal btab nas gsan 'tshal /
de la 'dir thugs rje chen po'i bka'i srung ma 'jig rten na drag rtsal dbang phyug grub pa'i zhes sogs lo rgyus ci rigs pa bshad nas /
de lta bu'i lha chen dbang phyug chen po'i rjes su gnang ba sgrub pa la slob dpon gyis bgyi bar 'os pa thams cad grub /
slob ma'i bya ba slob dpon dpal pad+ma gar gyi dbang phyug dngos yin snyam pas rjes gnang zhu ba'i yon du maN+Dal 'bul ba zhu byas la /
des kyang maN+Dal 'bul /
snyim pa me tog dang bcas pas gsol ba gdab pa 'di'i rjes zlos mdzod /
e ma ho :
thugs rje chen po'i gter mnga' ba :
dam tshig bdag po dgongs su gsol :
khams gsum kun la dbang sgyur ba'i :
mthu chen grub pa bdag la stsol :
ces lan gsum zhu /
slob dpon gyis /
dregs pa'i lha chen dbang phyug che :
khyod kyis mchod cing sgrub pa dang :
dam tshig mchog la gnas nus sam :
de ltar rung na sbyin par bya :
zhes dri /
slob mas /
ji ltar bsgos pa'i dam tshig las //
srog la babs kyang mi 'da' na //
dpa' bo chen pos rjes su zungs //
zhes khas blang /
mdun gyi nam mkha'i gnas su lha chen lcam dral gyi steng gi cha la bla ma yi dam sangs rgyas dang byang chub sems dpa'i tshogs dpag tu med pa sprin phung gtibs pa ltar bzhugs par mos nas /
de dag la skyabs su 'gro ba 'di'i rjes zlos mdzod /
na mo :
bdag sogs 'gro kun byang chub bar :
bla ma sangs rgyas dam pa'i chos :
tshogs mchog bde gshegs dkyil 'khor lha :
mkha' 'gror bcas la skyabs su mchi :
zhes gsum /
sems can thams cad sangs rgyas kyi go 'phang la 'god par bya /
de'i ched du bla na med pa'i byang chub tu sems bskyed par bgyi 'o snyam pas 'di'i rjes zlos mdzod /
brgal dka' srid pa'i rgya mtsho las :
mkha' mnyam 'gro rnams bsgral ba'i phyir :
bla med rdzogs pa'i byang chub sems :
dam pa bdag gis bskyed par bgyi :
zhes gsum /
rgyud dag pa'i slad du nam mkhar bzhugs pa'i tshogs zhing rnams kyi spyan sngar phyag mchod la sogs pa bgyid snyam pas 'di'i rjes zlos mdzod /
sras bcas rgyal ba 'khor bcas la :
gus pas btud de phyag 'tshal lo :
phyi nang gsang ba bla med pa'i :
mchod pa kun gyis yang dag mchod :
tshe rabs thog med nas byas pa'i :
sdig pa'i las rnams mthol zhing bshags :
sems can kun la phan mdzad pa'i :
dge ba kun la yi rang ngo :
sangs rgyas mya ngan 'da' bzhed gang :
bskal pa rgya mtshor bzhugs su gsol :
gdul bya'i bsam pa ji bzhin du :
chos kyi 'khor lo bskor bar bskul :
bsod nams gang zhig bgyis pa rnams :
thams cad byang chub chen por bsngo :
zhes gsum gyis rgyud dag par bya /
de rnams sngon 'gro'o //
dngos gzhi las rjes gnang gi gzhi sgrub pa ni /
slob dpon dpal rta mgrin du gsal ba'i thugs ka nas 'od zer 'phros /
khyed rang la phog pas sdig sgrib bag chags dang bcas pa thams cad sbyangs te dri ma dang bral ba'i rang bzhin du gyur /
swa b+hA was sbyang /
stong pa'i ngang las khyed rang dpa' bo rta mgrin sku mdog dmar po zhal gcig phyag gnyis spyan gsum pa /
spyi gtsug na rta gdong bzhad pa /
g.yas pad+ma'i phreng ba dang g.yon pad+ma'i sdong bu 'dzin pa /
khro gtum bzod par dka' ba'i nyams can /
zhabs g.yas bskum zhing g.yon brkyang ba'i stabs kyis bzhugs pa /
rus pa dang rin po che'i rgyan can /
dar gyi stod g.yogs dang stag lpags kyi sham thabs can ye shes kyi me dpung 'bar ba'i dbus na bzhugs par bsam /
de ltar khyed rang khro bo'i rgyal po rta mgrin du gsal ba'i mdun du pad+ma rA ga las grub pa'i gzhal yas khang zla gam sgo gcig pa zhes pa nas /
'od zer dmar po rab tu 'khrugs pa'i dbus na bzhugs pa zhes pa'i bar brjod de /
slob ma dang mdun bskyed gnyis ka'i gnas gsum byin gyis brlab /
khyed rang khro bo'i rgyal por gsal ba'i thugs ka nas 'od zer 'phros pas tshangs pa'i gnas dang gangs dkar ti se rgya mtsho chen po'i 'gram la sogs pa nas lha chen lcam dral 'khor dang bcas pa nam mkha' la sprin phung gtibs pa bzhin byon par bsam /
zhes pa nas /
sa ma ya tiSh+Tha lhan :
zhes pa'i bar brjod pas mdun bskyed dang gnyis su med par gyur /
A+o~M badzra sa ma ya rak+Sha hU~M:
zhes tri shU la'i rgyas dam la bzhag
/mchod bstod bsdus pa zhig bya /
spyan 'dren gyi tshe rol chen kyang bya'o //
gnyen po'i dbang ni /
slob dpon la gus 'dud dung pa byas pas de'i thugs ka nas rta mgrin gnyis pa zhig byung ba khyed rang gi spyi bor thim par mos shig byas la /
rta mgrin gyi sku spyi bor bzhag ste /
hrI:
dpal chen ha ya grI ba'i sku :
ji snyed sangs rgyas kun gyi bdag :
dregs pa spyi yi gnyen por che :
deng 'dir khyod la dbang bskur ro :
A+o~M badzra kro d+ha ha ya grI ba hu lu hu lu hU~M phaT:
a b+hi Shiny+tsa hU~M:
zhes dbang bskur pas slob ma rta mgrin dngos su gyur te dregs pa spyi 'dul gyi mthu dang ldan par gyur /
gnyen po'i dbang ngo //
slar yang de nyid 'od phung dmar por zhu ba'i snying po yi ge aM dmar po 'bar bar gyur /
de yongs su gyur pa las /
lha chen dbang phyug chen po sku mdog pad+ma rA ga ltar dmar zhing 'od 'bar ba zhes pa nas /
rin po che'i rgyan gyis brgyan pa zhes pa'i bar gyis lha chen gyi skur bskyed pa la /
mdun gyi lha chen las lha chen gnyis pa zhig 'phros /
khyed rang la thim pas gnyis med du gyur par mos mdzod byas la /
gtor ma lag tu gtad nas /
hrI:
khams gsum dbang du byed pa'i lha :
dbang phyug ma hA de ba yi :
dngos grub chen po'i dam tshig 'dis :
khyod la dbang bskur thob gyur cig :
rtsa sngags kyi mthar kA ya wA ka tsit+ta sid+d+hi sa ma ya dzaHhU~M baM ho :
zhes byin /
sku'i rjes gnang ngo //
rtsa sngags dang dbyangs gsal brjod bzhin du sgrub yig lag tu gtad pa'i mthar dmigs pa 'di bzhin du mdzod /
slob dpon gyi thugs ka'i hrIHyig sngags phreng dang bcas pa las sngags kyi phreng ba byung /
zhal nas thon /
khyed rang gi zhal du zhugs /
thugs ka'i hrIHyig gi mthar g.yas skor du 'khod par mos nas 'di'i rjes zlos mdzod byas la /
A+o~M badzra sogs rta mgrin gyi sngags lan gsum rjes zlos bya /
yang mdun gyi lha chen gyi thugs ka'i aM yig las sngags phreng byung ba khyed rang gi snying ga'i sa bon gyi zhabs su thim par mos nas 'di yi rjes zlos mdzod /
A+o~M ma hA de ba dza :
sogs lcam dral 'khor bcas kyi sngags lan gsum rjes zlos bya /
me tog 'thor te /
dpal rta mgrin dang lha chen lcam dral gyi gsung sngags kyi nus pa thams cad 'di'i rgyud la 'jug par gyur cig
/ces brjod /
gsung gi rjes gnang ngo //
rdzas kyi thig le snying gar bkod nas snying ga'i sngags phreng mar me ltar 'bar ba las 'od zer 'phros mdun bskyed kyi thugs kar phog pas rgyud bskul /
de'i aM las 'od zer dmar po bsam gyis mi khyab pa 'phros /
'jig rten khams kyi dregs pa can thams cad kyi rgyud bskul bas /
de rnams kyis khams gsum gyi skye 'gro bsod nams can thams cad dang /
de rnams kyi lung rtogs kyi yon tan tshe dang bsod nams dang dpal dang 'byor pa dang nor dang 'bru bcud mthu stobs dang gzi brjid /
'byung bzhi'i bcud dang snying po sogs snod bcud kyi yon tan thams cad bsdus nas 'od zer dmar por ltem gyis zhu ba'i dwangs ma khyed rang gi snying gar hril gyis thim pas /
khams gsum gyi 'gro ba spyod yul dang bcas pa thams cad dbang du 'dus pa yin snyam du mos pa mdzod byas la dril bu gsil zhing sbyar spos bsreg pa dang bcas pas rtsa sngags mang du brjod pas thugs rgyud bskul nas bka' bsgo ba ni /
gsang rten snying gar gtad de rol mo'i sgra dang bcas pas sngags rnams kyi mthar lha chen dbang phyug chen po lcam dral 'khor dang bcas pa rnams kyis rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar rdo rje'i slob ma rnams kyi lus dang grib bzhin du 'grogs nas /
dus 'di nas sangs rgyas ma 'thob kyi bar du 'gal rkyen bar chad mi mthun pa'i phyogs thams cad zhi ba dang /
srung ba dang /
skyab pa dang sba ba'i phrin las mdzod /
mthun rkyen tshe dang bsod nams dpal 'byor dang dbang phyug thams cad gong nas gong du 'phel zhing rgyas pa'i phrin las mdzod /
'jig rten khams kyi lha 'dre mi gsum thams cad dbang du bsdus nas zas nor longs spyod mnga' thang snyan grags thams cad kyis phongs pa med par yid bzhin du 'byor pa dang /
de dag gis kyang bstan pa dang sems can thams cad la phan pa bde ba bsam gyis mi khyab pa 'byung ba dang /
mthar thug rdzogs pa'i sangs rgyas kyi go 'phang thob pa'i phrin las mdzod cig
/ces bka' bsgos pas lha chen lcam dral gyis de ltar zhal gyis bzhes te gtor ma rten rdzas kyi mtshon pa'i lha chen khyed rang gi snying ga nas zhugs te dbyer med du gyur pa'i mos pa mdzod /
thugs kyi rjes gnang ngo //
de ltar slob ma khams gsum gyi dbang phyug chen por gyur pa de la lcags kyu gtad nas /
'di ni dbang gi lcags kyu ste :
'gro ba kun gyi snying nas 'dzin :
khams gsum ma lus dbang du sdud :
dbang gi phyag rgyar khyod la sbyin :
A+o~M aM ku sha hriM dza :
zhags pa gtad la /
'di ni dbang gi zhags pa ste :
'gro ba kun gyi lus ngag yid :
'ching byed rlung gi zhags pa ste :
dbang gi phyag rgyar khyod la sbyin :
a nr-i tri pA sha hU~M:
zhes lha'i nga rgyal gyis dgug pa dang 'ching ba'i phyag rgya byas pas /
nam mkha' gang ba'i 'khor tshogs rnams kyis phrin las rnam bzhi sogs 'dod don thams cad thogs med du sgrub par bsam mo //
phrin las kyi rjes gnang ngo //
gtor ma dngos grub kyi rdzas su gtad la /
bdud rtsi'i ro mchog dam pa yis :
zas nor longs spyod char ltar 'beb :
'jig rten gsum gyi bcud rnams kun :
dbang du byed par khyod gyur cig :
A+o~M sarba a mr-ita sid+d+hi hU~M:
'jig rten khams kyi zas nor longs spyod thams cad dbang du gyur snyam pa gyis zhes dngos grub tu rol bcug la gzhan la mi sbyin no //
longs spyod dam yon tan gyi rjes gnang ngo //
'di ni shin tu bka' gnyan cing zab pas sgrub pa la brtson par byed cing snod min la gsang /
skal ldan re re tsam la spel bar bya 'o //
zhes gdams nas /
gtso bos ji ltar sogs kyis dam tshig khas blang /
slar yang las dang mthun pa'i yon 'bul /
gtang rag gi mchod bstod dang bzod gsol gshegs bsdu shis brjod smon lam rnams bya'o //
gar dbang rnam 'a~Xgyur lha chen por //
yongs bzhengs thogs me~Xd phrin las can //
rdo~X rje~X theg pa'i dbang sdud lha'i //
snying po mchog 'di dga' bas longs //
sha 'ug zab gter lha chen dbang phyug chen po'i rjes gnang gi cho ga thun mong ma yin pa 'di ni o rgyan rnam grol gyis bskul ngor 'gyur med rdo rjes bkod pa ste snod min la gsang ngo ///
/
