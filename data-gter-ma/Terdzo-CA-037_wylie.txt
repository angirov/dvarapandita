@#//
bla ma sku gsum gyi khrid kyi zin bris bzhugs //
rab 'byams zhing gi rdul snyed rgyal ba yi //
rab dkar thugs rje'i phung po gcig bsdus te //
rab rmongs 'gro blo'i mun pa sel ba'i mgon //
rgyal dbang pad+mA ka ra der phyag 'tshal //
gang de'i thugs kyi sras mchog sna nam pa //
bsam bzhin 'gro ba'i don du legs byon pa //
gsang chen chos kyi sgron me 'dzin pa'i dpal //
legs ldan bdud 'joms rdo rjes bdag skyongs shig
/de la 'dir rnal 'byor grub pa'i dbang phyug bdud 'joms skye sprul lha btsun nyi zla 'od zer de nyid kyis dpal chen chu bo ri mtsho rgyal phug nas gdan drangs pa'i zab lam bla ma sku gsum gyi khrid kyi rim pa la /
sngon 'gro dngos gzhi rjes dang gsum las /
dang po sngon 'gro'i dus bla ma sku gsum gyi gsol 'debs dang brgyud 'debs chung ba bya /
rang nyid gnas pa'i sa phyogs 'di yang tha mal pa'i gnas khang ma yin zhing /
pad+ma 'od kyi gzhal yas khang chen po mtshan nyid thams cad yongs su rdzogs pa'i dbus su pad+ma dang zla ba'i dkyil 'khor gyi steng du ngo bo drin can rtsa ba'i bla ma yin pa la /
rnam pa slob dpon chen po pad+ma 'byung gnas gzhon nu lang tsho bcu drug lon pa'i na tshod can /
sku la chos gos ngur smrig dang mthing nag dar gyi phod ka dang za 'og gi ber gsol ba /
phyag g.yas gser gyi rdo rje dang g.yon ka pA la bdud rtsis gang ba 'dzin pa /
yum dpa' mo sbas tshul kha T+wAM ga g.yon du 'chang ba gcig tu gsal ba'i mdun du /
nyan pa po rnams kyang rang rang gi yi dam lha'i nga rgyal brtan pa dang bcas pa'i ngang nas chos thams cad grags stong skye ba med pa'i sgrar lhang lhang sgrog par mos nas gsan 'tshal zhes mtshams sbyar la /
de nas dang po thun mong dang thun mong ma yin pa'i sngon 'gro gnyis las /
thog mar ni dal 'byor rnyed par dka' ba   'di'i khongs su las rgyu 'bras kyang bsam par bya'o //
tshe mi rtag pa /
'khor ba'i nyes dmigs /
thar pa'i phan yon dang bcas pa las /
dang po la /
dpe grangs tha snyad gtan tshigs rgyu'i sgo nas so //
gnyis pa la rang gzhan phyi nang mi rtag pa'o //
gsum pa 'gro ba rigs drug gi sdug bsngal bsam pa'o //
bzhi pa thar pa'i phan yon ni spro dga' dang bcas pa'i sgo nas bsam pa'o //
thun mong ma yin pa'i sngon 'gro la /
skyabs 'gro sems bskyed tshogs gsag sgrib sbyong bla ma'i rnal 'byor dang lnga las /
dang po skyabs su 'gro ba la yang gnyis te /
rgyu dang 'bras bu'o //
dang po rgyu'i skyabs 'gro la brgyad de /
gang la skyabs su 'gro ba'i yul /
gang gis skyabs su 'gro ba'i mkhan po /
ji ltar skyabs su 'gro ba'i tshul /
lta ba /
sgom pa /
spyod pa /
dbang /
dam tshig go
/dang po skyabs yul ni /
rang nyid gnas pa'i mdun du 'o ma'i rgya mtsho dwangs shing yangs pa dri ma med pa de'i dbus su pad+ma'i sdong po khri 'phang gsum pa 'og tu dkar po stong ldan /
bar du dmar po stong ldan /
de steng mthing ga stong dang ldan pa'i steng du nyi zla 'od lnga'i thig le'i dbus su /
kun tu bzang po sku mdog mthing ga mnyam gzhag gi steng na gser gyi rdo rje rtse lnga pa langs stabs su 'dzin pa /
yum kun tu bzang mo mthing ga gri thod 'dzin pa dang 'khril ba /
de'i shar du rnam snang /
lhor rin 'byung /
nub tu snang mtha'/
byang du don grub /
yab yum sogs chos sku'i sangs rgyas rnams 'od klong gi dbus na bzhugs pa ni /
'og min chen po'am rang snang longs sku'i zhing khams /
khri 'phang bar par pad nyi 'od lnga'i thig le'i dbus su spyan ras gzigs sku mdog dmar po zhal gcig phyag bzhi pa'i dang po gnyis thal sbyar gyi dbus su 'chi med bdud rtsis gang ba'i bum pa 'dzin pa /
g.yas 'og ma pad+ma'i phreng ba dang g.yon gyi 'og ma na pad+ma dkar po mtheb srin gyis yu ba nas 'dzin pa snyan gyi thad kar me tog kha bye bsnams pa /
de'i mtha' skor du longs sku'i sangs rgyas rnams sprin phung gtibs pa ltar bzhugs pa /
'og min chung ngu'i gzhan snang longs sku'i zhing khams /
khri 'phang 'og mar nyi zla 'od lnga'i thig le'i dbus su slob dpon pad+ma 'byung gnas sku la rtags gsum dang ldan pa /
dbu la snyan zhu gsol ba phyag gnyis mnyam gzhag gi dbus na ka pA la bdud rtsis gang ba 'dzin pa /
gsang rten kha T+wAM ga mchan khung du bcug pa /
de'i mtha' skor du sprul pa'i mtshan brgyad /
rgya gar gyi rig 'dzin brgyad /
bod kyi grub chen brgyad la sogs pa'i sprul sku'i lha tshogs kyis bskor ba sprul sku'i zhing du bsam zhing /
de dag thams cad kyang khral lam lam 'od phung phung 'od klong gi dbus na dgyes nyams su bzhugs par mos pa dang /
gang gis skyabs su 'gro ba'i mkhan po ni /
de dag gi mdun du rang nyid /
g.yas su pha /
g.yon du ma /
mdun du dgra gnyen /
rgyab tu rigs drug gi sems can rnams 'dren dpon bdag gis byas te mgrin gcig tu /
skyabs su 'gro ba'i tshul ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
de bzhin du /
bla ma bde gshegs 'dus pa'i gsung :
bla ma bde gshegs 'dus pa'i thugs :
zhes sogs gzhung nas 'byung ba ltar lan brgya stong du skyabs su 'gro bar bya'o //
skyabs su 'gro ba'i dbang ni /
skyabs yul rnams kyi spyi bo'i oM las 'od zer dkar po dpag tu med pa 'phros /
bdag gzhan sems can thams cad kyi spyi bor thim /
lus sgrib dag
/sku'i byin rlabs lus la zhugs /
mgrin pa'i AHlas 'od zer dmar po dpag med 'phros /
mgrin par thim /
ngag sgrib dag
/gsung gi byin rlabs ngag la zhugs /
thugs ka'i hU~M las 'od zer mthing ga 'phros /
snying khar thim /
yid sgrib dag
/thugs kyi byin rlabs sems la zhugs /
skyabs yul gyi sku gsung thugs dang dbyer med du 'dres /
de'i ngang las don la bskyob bya skyab byed thams cad rang rig pa'i ngo bo las ma 'das pa ni lta ba /
de'i ngang las ma yengs pa ni sgom pa /
gang snang lam du slong ba ni spyod pa /
dam tshig ni phyi'i dkon mchog gsum la skyabs su song bas grogs mu stegs can dang mi 'grogs /
'jig rten pa'i lha la phyag mi bya /
nang bla ma yi dam mkha' 'gro gsum la skyabs su song bas sngags dang phyag rgya rgyun mi bcad pa sogs bya /
gsang ba chos longs sprul gsum la skyabs su 'gro bas bskyed rdzogs kyi don la lta /
stong nyid bsgom par bya /
phyi la skyabs su song bas nyan thos kyi bslab bya nos /
nang la skyabs su song bas byang sems kyi bslab pa nos /
gsang bar skyabs su song bas kri yog sogs gsang sngags nang pa'i bslab bya nos pa dam tshig go
/de nas skyabs yul rnams mi dmigs par bzhag
/rigs drug gi sems can rnams bya ma bu 'phur pa ltar dag pa mkha' spyod kyi gnas su 'ur ding gis song bar bsam /
de'i ngang nas ka dag spros bral chen por mnyam par 'jog pa ni skyabs su 'gro ba'i rim pa'o //
gnyis pa sems bskyed ni /
sems bskyed bya'i yul gong gi skyabs yul rnams gsal gdab /
de'i mdun du rang gis gtsor byas g.yas su pha /
g.yon du ma /
mdun du dgra gnyen /
rgyab tu rigs drug gi sems can thams cad gsal btab la /
'di dag thams cad bdag gi pha mar ma gyur pa med pas dus deng nas bzung ste rtsa gsum rig 'dzin bla ma'i go 'phang la 'god par bya snyam pa ni smon pa sems bskyed /
de'i rjes su 'jug pa ni 'jug pa sems bskyed de de lta bu'i sgo nas zhe thag pas ngag tu /
na mo /
sems bskyed 'gro ba kun don du :
dkon mchog gsum po bsgrubs nas ni :
gang la gang 'dul phrin las kyis :
'gro don byed par sems bskyed do :
de bzhin du /
rtsa ba gsum po bsgrubs nas ni :
sku gsum bla ma bsgrubs nas ni :
zhes sogs kyis lan brgya stong du sems bskyed do :
don la sems bskyed bya skyed byed thams cad rang rig pa'i ngo bo las ma 'das pa ni lta ba /
de'i ngang las ma yengs pa ni sgom pa /
sems can gyi don spyod pa ni spyod pa'o //
gsum pa tshogs gsag pa la gnyis las /
yan lag bcu pa'i sgo nas gtso bor 'bras bu ye shes kyi tshogs gsag pa dang /
maN+Dal gyi sgo nas rgyu bsod nams kyi tshogs gsag pa'o //
dang po ni /
tshogs gsag yul gong ltar las /
bdag gis gtso byas ma rgan sems can rnams kyi sdig sgrib nyes ltung thams cad byang zhing dag par mdzad du gsol snyam pa sogs tshig gi don bsam zhing ngag tu /
na mo /
dkon mchog gsum po gshegs su gsol :
rtsa ba gsum po gshegs su gsol :
sku gsum bla ma gshegs su gsol :
zhes sogs snying thag pa nas bya'o :
gnyis pa rgyu bsod nams kyi tshogs gsog pa ni /
na mo :
bkod pa mdzes ldan rin chen maN+Dal mchog :
ces sogs maN+Dal phul la /
bdag gi lus longs spyod thams cad ltos med du ling gis phul nas /
'di ltar tshogs gsag pas bla ma rig 'dzin gyi go 'phang myur du thob par gyur cig bsam pa'o //
de nas tshogs yul gyi bla ma sku gsum gyi lha tshogs rnams rim pa bzhin du chos sku longs sku la thim /
longs sku sprul sku la thim /
de las 'od zer 'phros sems can gyi sdig sgrib sbyang /
mkha' spyod du song /
'od zer slar yang de nyid la 'dus nas 'od du zhu nas bdag la thim pas /
thugs rje'i nus mthu thams cad bdag la zhugs byung snyam pa'i ngang nas bdag spros pa'i mtha' dang bral bar mnyam par 'jog pa ni tshogs gsag pa'i rim pa'o //
bzhi pa sgrib pa sbyong ba ni /
sgrib sbyong 'di la bla ma'i gsung rgyun mi 'dra ba cung zad 'dug kyang /
gzhung tshig rang gi dbang du btang na /
mdun bskyed kyi gnas gsum 'bru gsum gsal ba las 'od zer 'phros phyogs bcu'i rgyal ba sras bcas mchod /
'od zer tshur 'dus bdag la thim sgo gsum gyi las nyon sbyangs /
bdag las phar 'phros sems can gyi sdig sgrib sbyangs /
sangs rgyas kyi sa la bkod /
slar yang tshur 'dus bdag la thim /
rgyal ba'i sku gsung thugs kyi dbang thob par dmigs pa'i ngang nas /
oM AHhU~M:
zhes bzlas par bya'o //
yang rang gi mdun du sgrib pa sbyong bar byed pa'i yul gong ltar gsal gdab /
de dag gi sku gsung thugs las 'od zer dkar dmar mthing gsum me'i tshwa tshwa lta bu 'phros /
bdag gi spyi mgrin snyingakha lte gsang rkang mthil sogs gnas drug tu 'phros pa las /
rigs drug gi sa bon bag chags dang bcas pa thul gyis bsregs /
bdag las 'od zer 'phros sems can gyi sdig sgrib rigs drug gi sa bon bag chags dang bcas pa thul gyis bsregs par dmigs pa'i ngang nas /
oM AHhU~M:
zhes dal bus bzla bar bya'o //
de nas sgrib pa sbyong ba dngos ni /
mdun gyi lha tshogs rnams kyi spyi mgrin snying khar zla ba'i dkyil 'khor gyi steng du /
oM AHhU~M dkar dmar mthing gsum la yi ge brgya pa'i phreng bas bskor ba las 'od zer 'phros /
sems can gyi sgo gsum gyi sdig sgrib sbyangs par bsams la de'i ngang nas yi ge brgya pa bzla bar bya'o //
thun mjug tu bla ma rnams thim rim gong dang 'dra ba'o //
mjug tu ka dag spros pa'i mtha' dang bral ba'i ngang du mnyam par gzhag par bya'o //
lnga pa bla ma'i rnal 'byor ni /
khrid gzhan du sngon 'gro yin yang lam 'dir dngos gzhi'i tha snyad du mdzad 'dug pas /
de la yang khrom tshogs dang /
nor bu lugs dang /
tho brtsegs su bsgom par bya dgos /
de la yang mdun bskyed skabs yas nas mar bskyed dgos kyang /
'dir mas nas yar tshul mdun bskyed kyi skabs ltar bskyed pa la gsol ba 'debs pa ni /
bla ma sangs rgyas chos sku la :
gsol ba 'debs so byin gyis rlobs :
zhes sogs kyis gsol ba btab pa la brten /
spyi bo dang sku'i gnas nas so so'i sku mtshon gang ba dpag tu med pa byon /
bdag gi lus la thim /
tshe thog med nas da lta'i bar du lus kyi sgo nas srog gcod ma byin len mi tshangs spyod pa sogs kyi sdig pa dag
/sku'i byin rlabs lus la zhugs /
bum dbang thob /
bskyed rim bsgom pa la dbang /
'bras bu sprul sku thob pa'i skal pa dang ldan par byas pa'i 'dun pa byed /
de nas slar yang mgrin pa'i gnas nas A li kA li dang hrIHhU~M phaT sogs yig 'bru'i tshogs rang sgra dang bcas dpag tu med pa byung /
mgrin par thim /
ngag gi sgo nas rdzun phra ma tshig rtsub ngag 'khyal sogs kyi sdig pa dag
/gsung gi byin rlabs ngag la zhugs /
gsang dbang thob /
lam rdzogs rim bsgom pa la dbang /
'bras bu longs sku thob pa'i skal ba dang ldan par byas pa'i 'dun pa byed /
de nas slar yang thugs ka nas DA ma ru dril bu rdo rje gri gug kha T+wAM thod khrag la sogs phyag mtshan gyi tshogs dpag tu med pa byon /
rang gi snying khar thim /
yid kyi sgo nas brnab sems gnod sems log par lta ba sogs kyi sdig pa dag
/thugs kyi byin rlabs sems la zhugs /
shes rab ye shes kyi dbang thob /
lam gtum mo dang sgyu lus bsgom pa la dbang /
'bras bu chos sku thob pa'i skal pa dang ldan par byas byung snyam pa'i mos pa byed /
de nas bla ma rnams yas mar gcig la gcig thim thams cad 'od du mer gyis zhu ba bdag la thim /
bzhi pa tshig dbang ngam rig pa'i rtsal dbang thob /
lam rdzogs pa chen po bsgom pa la dbang /
'bras bu ngo bo nyid kyi sku thob pa'i skal ba dang ldan par byas byung snyam pa'i 'dun pa byed /
de'i ngang la shes pa ma bcos gnyug ma lhan cig skyes pa'i ye shes kyi don la mnyam par 'jog par bya'o //
'di'i mtshams su sems kyi byung gnas 'gro gsum sogs sems tshol gtang /
gnas pa rab 'bring tha ma gsum gyi gnas tshul ngo sprad par bya'o //
de nas lam dngos gzhi'i rim pa ni /
khyer so gsum gyi sgo nas gtan la 'bebs dgos te /
de yang dang po snang ba sku'i khyer so ni /
phyi snod kyi 'jig rten thams cad pad+ma 'od gzhal yas khang sogs bde ldan dag pa'i zhing khams 'ba' zhig tu bsam /
nang bcud kyi sems can thams cad kyang /
rgyal ba'i sku'am bla ma'am lha dang lha mo'i rnam par gsal la ngag tu /
'di ltar mig gi yul du snang ba yi :
zhes sogs kyis gsol ba gdab /
de yang mig yul du gzugs mdzes pa lha'i bu bu mo dang /
de bzhin du dri za grul bum mi'am ci'i bu mo /
stong 'khor los sgyur ba'i rgyal po sogs la yang dga' ba dang chags pa dang dang du blang ba'i 'du shes mi byed /
ngan slong mdze pho keng rus long sprang sogs mi sdug pa'i rnam pa du ma mthong yang skyug bro dang spang ba'i 'du shes mi byed /
mdor na dag ma dag gi snang ba thams cad rang sems las logs su gyur pa dang /
dgag sgrub spang blang spros mtha' dang bral bar bzhag pa ni lta ba /
de las ma yengs pa ni sgom pa /
don dran zhing 'gro don byed pa ni spyod pa /
sku rdo rje sprul sku'i ngo bor bsgom pa ni dbang /
de'i ngang la gnas pa ni dam tshig go
/mdor na snang ba stong pa /
stong pa snang ba /
snang stong dbyer med kyi ngang la mnyam par 'jog cing /
gzugs stong pa'o :
zhes sogs stong nyid bzhi sbyor gyi don bsgom par bya'o //
grags pa gsung gi khyer so ni /
rna ba'i yul du grags pa'i sgra snyan pa dang mi snyan pa thams cad grags stong skye ba med par blta zhing /
de dag kyang A li kA li sogs sngags kyi sgrar lhang lhang du grags shing ngag tu /
'di ltar rna ba'i yul du grags pa yi :
zhes sogs kyis gsol ba gdab /
sgra stong pa'o :
zhes sogs stong nyid bzhi sbyor gyi don la bsam /
mdor na tshor ba thams cad stong pa /
stong pa thams cad tshor ba ste /
tshor stong dbyer med kyi ngang du mnyam par 'jog cing /
sgra snyan mi snyan thams cad ro gcig dgag sgrub spang blang 'dzin zhen bral ba ni lta ba /
de las ma yengs pa ni sgom pa /
des sems can gyi don byed pa ni spyod pa /
longs spyod rdzogs sku'i gsung dbyangs yan lag drug cu rtsa bzhi ngag la smin byung snyam pa ni dbang /
de'i ngang la gnas pa ni dam tshig gi rim pa'o //
dran rtog thugs kyi khyer so ni /
thog mar chos nyid zab mo'i don blta ba la grib dang mi gtsang ba rnams rtsa'i nang nas phyir song bar bsams la /
sna bug g.yas nas rlung ro gsum 'bud /
g.yon nas rlung ro gsum 'bud /
gnyis ka nas mnyam du gsum 'bud /
'di ltar yid kyi yul du 'gyu ba yi :
zhes sogs kyis gsol ba gdab /
de yang sems stong pa'o /
zhes sogs stong nyid bzhi sbyor gyi don bsam /
de'ang yid yul du shar ba'i 'dod chags zhe sdang gti mug dang nga rgyal phrag dog sogs dug lnga'i rtog pa ci shar ba dang /
yid yul du 'gyu ba'i dran rtog ci shar yang /
de ga'i ngo bor cher re bltas pas shar grol dus mnyam du 'gyur zhing /
yul snang thams cad bla ma'i sku'i ngo bo /
sgra grags thams cad bla ma'i gsung gi ngo bo /
yid yul 'gyu ba thams cad bla ma'i thugs kyi ngo bo las ma 'das /
de yang rang rig las logs su grub pa rdul tsam yang med par thag rbad kyis bcad /
yid yul dran rtog thams cad bla ma chos sku'i ngo bor lham me bar lta ba de lta ba /
de las ma yengs pa ni sgom pa /
de'i ngang nas 'gro don byed pa spyod pa /
thugs rje'i chos nyid skye ba med pa chos kyi sku'i byin rlabs ma lus pa bdag yid la zhugs byung snyam pa ni dbang /
de'i ngang la gnas pa dam tshig go //
mdor na bde zhing stong pa /
stong zhing bde ba /
bde stong dbyer med dran rig thams cad stong nyid kyi ngo bor cham me /
sal le /
hrig ge
/rjen ne /
bun ne /
stong nyid khyab brdal chen po spros mtha' bral ba ye grol gnas lugs ma bcos gnyug ma lhan cig skyes pa'i ye shes kyi don la mnyam par 'jog par bya'o //
rjes thun mjug thams cad du de dag gi dge rtsa thams cad kyang mi zad pa'i byang chub chen por bsngo bar bya'o //
e ma zab mo'i chos tshul 'di //
ma nor bla ma'i gsung bzhin du //
yi ger bkod pa'i dge ba gang //
ma gyur sems can don du bsngo //
'di la 'gal 'khrul nongs mchis kun //
chos srung rgya mtsho'i spyan sngar bshags //
zhes pa 'di yang shAkya'i dge tshul pad+ma phrin las bdag gis zhang gi gdan sa gung thang gi chos gra chen por rang lo bcu drug par bkod pa'o //
bla ma'i gsung 'phros khrid 'dis khrid che ba gzhan gyi sngon 'gro byas /
gzhan khrid che ba re byas kyang yong /
'di ka dag byas /
lhun grub gzhan byed pa'am /
'di rang gis lhun grub byas kyang chog
/gang ltar 'di rgyab chos kyi tshul du byas na yong /
zhes bla ma'i gsung rgyun 'khrul med las byung ba'o //
dge'o //

//
