@#//
bla sgrub bsnyen pa'i grangs tshad kyi tshul mdo tsam ston pa zhes bya ba bzhugs so //
bla sgrub bsnyen pa'i grangs tshad kyi tshul mdo tsam bstan par bya ste /
mtsho skyes rdo rje sems dpa' pad+ma bde ba chen po karma rig 'dzin tha dad med pa la phyag 'tshal lo //
de yang lam zab mo kun gyi yang zhun snying po bla ma sgrub pa'i bsnyen pa la gsum ste /
rtags kyi bsnyen pa /
dus kyi bsnyen pa /
grangs kyi bsnyen pa gsum yin la /
de dag gi gong ma gnyis rgyas par 'dir ma spros shing mdo tsam 'og tu smos la /
'dir grangs kyi bsnyen pa ngos 'dzin pa ste /
spyir yi dam gang yang rung ba'i sngags yig 'bru'i grangs mnyam 'bum phrag gis bsnyen par 'gyur la /
'bru re la 'bum phrag bzhi bzhi bzlas pas ni nges par bsnyen par 'gyur te /
'bru sum cu yar brgal ni 'bru re la khri re bzla bar bshad pas gong ltar 'bru rer khri bzhi bzhi bzlas na bsnyen pa'o //
de dag kyang bsnyen pa'i skabs su yid ma yengs par rtse gcig pas bzlas na yin la /
yengs shing bzlas na ni ma yin no /
!
/de yang dang po skyabs sems la 'bum /
de nas maN+Dal la 'bum /
de nas lus kyi sgrib sbyong du phyag 'bum /
ngag gi sgrib sbyong du yig brgya 'bum /
yid kyi sgrib sbyong bla sgrub skabs su 'byung ba dang /
de yang yid dge ba'i bya ba de dag la rtse gcig tu byed pa dang /
khyad par rdo rje sems dpa'i spyan sngar sdig pa la gnong 'gyod drag pos bshags pa nan ltar bya'o //
de yang phyag len la stabs bde ba maN+Dal gyi sngon 'gro yan lag bdun pa'i sgo bstun nas phyag 'bum skyabs sems skabs su mdzad /
!
/de nas bla ma'i phyi sgrub skabs /
thog mar rtsa sngags ni /
oM AHhU~M ma hA gu ru dz+nyA na badzra satwa hU~M/
zhes par 'bum phrag gsum bsnyen /
gsol 'debs skabs su tshig bdun gsol 'debs sam /
yang na /
oM AHhU~M/
bla ma la gsol ba 'debs so //
bla ma chos kyi sku la gsol ba 'debs so //
bla ma la gsol ba 'debs so //
bla ma longs spyod rdzogs pa'i sku la gsol ba 'debs so //
bla ma la gsol ba 'debs so //
bla ma sprul pa'i sku la gsol ba 'debs so //
bla ma la gsol ba 'debs so //
rtsa ba'i bla ma pad 'byung bde chen gling pa la gsol ba 'debs so //
zhes 'dir rtsa ba'i bla ma'i gsol 'debs kha bsgyur /
mchog dang thun mong gnyis kyi dngos grub bstsal du gsol //
zhes 'bum phrag gcig bsnyen /
de nas badzra gu ru 'bum phrag bcu gnyis bzla /
bla ma nang sgrub la /
dbang bzhi'i dzapa? 'bum phrag bzhi /
bla ma'i gsang sgrub la /
oM badzra satwa hU~M la 'bum phrag bcu drug bzlas shing /
rang gi yi dam lhag pa'i lha'i bsnyen tshad kyang 'dir bskyar na shin tu legs shing /
yang na rtsa gsum spyi dril gyi dzapra /
oM AHhU~M badzra gu ru d+he wa DA ki nI sarba sid+d+hi pha la hU~M AH
zhes pa ci nus bsnyen no //
de dag gi mthar rdo rje gsum gyi bzlas pa 'bum phrag bdun them par bya'o //
bla ma yang gsang hU~M sgrub zhag gcig gam bdun nam nyer gcig gi bar ci nus su bsgrub bo //
de kho na nyid 'bru   'a a sha sa ma ha   drug rdo rje'i rang sgra 'bum phrag drug
/mthar smon lam 'bum phrag ste /
de yis bsnyen sgrub rtsa ba 'grub la /
slar yang ldab byas pas tshar gnyis te nye bar bsnyen pa /
bsnyen tshad gong ltar lan gsum gyis sgrub pa dang /
lan bzhi'i sgrub pa chen po ste /
de ltar bsnyen sgrub them zhing rtsa thun ma chag par nyams su blang ba ni /
rtsa ba'i bla ma la dam sel ma song na sngar mtshams med spyad pa yang phyi ma byang chub kyi lam nges par thob pa la the tshom med do //
de yang bskyar nas bsgrub tshe /
phyag 'bum dang skyabs sems 'bum gong du song bas go chod la maN+Dal nas dbu bzung nas bskyar zhing bsgrub pa yin no /
!
/dus kyi bsnyen pa rab lo gsum phyogs gsum /
'bring zla ba drug gsum ste bco brgyad /
tha ma zla ba drug gis them pa'o /
!
/rtags kyi bsnyen pa rab chos nyid kyi bden pa mthong ba /
'bring bla ma lha'i zhal mjal chos gsung byin gyis brlabs pa /
tha ma sdig sgrib dag cing tshe bsod rgyas pa'i rtags spyi dang mthun zhing khyad par bde gsal mi rtog pa'i nyams skye ba'o //
rtags mdor bsdu na /
bla ma la dad mos sngar las che ba /
dam tshig phyir du lus srog 'dor nus pa /
tshe 'di snang snyan grags longs spyod la zhen pa ldog pas nga rgyal phrag dog chung ba /
las rgyu 'bras la yid ches pas chos gsha' mar blo 'jug pa ste /
rtags de ni yang dag pa'i lam yin la /
de las log na 'phral rtags ci ltar snang yang bar chad kyi rgyu yin no //
des na gnad 'di snying la bzung bar bya'o //
rtags kyi mthar thug pa ni nam zhig tshe chos nyid dri bral gyi ngo bo mthong zhing chos thams cad sgyu ma lta bur zhen med mi 'gyur bde ba rgyas shing rang gzhan don gnyis lhun gyis grub pa'o //
de ltar bla ma bsnyen pa'i rim pa gsum gyi tshul mdo tsam smras pa ste rgyas par slad mar kho bos 'bri bar 'gyur ro //
zhes dad gus dam ldan rdo rje slob ma rgya gar gyi cha mon yul ku bang be'u phug gi bla ma pad+ma brtson 'grus dang mang yul skyid grong gnas kyi sgrub pa po chos dbyings dpal 'bar dang gung thang nub ri tra la'i sgrub pa nam mkha'i nor bu rnams kyis nan du bskul ngor tshe dbang nor bu rdo rje sems dpa' rtsal gyis bod yul mnga' ri'i cha gung thang nub ri mon dang bod yul gyi mtshams tra la dbu rtser sa bya gro zhun zla bar bkod pa mang+ga laM//

//
