@#//
dam can skyes bu chen po'i sgrub skor bzhugs so //
dpal phyag na rdo rje la phyag 'tshal lo //
'dir dam can rdo rje legs pa'i sgrub thabs 'chad pa la /
lo rgyus kyi rnam gzhag
/rjes gnang gi rim pa /
rgyud la brten pa'i mgar nag gi sgrub thabs /
slob dpon pad+ma'i gsung las byung ba'i seng zhon gyi sgrub thabs te bzhi ru yod /
dang po la /
rul sungs ro myags snol ba'i dkyil 'khor zhes bya ba gshin rje'i grong khyer chen po'i ljongs shin tu skyi g.ya' ba rab tu 'jigs pa'i nang na /
rdo pha waM long bu zhes bya ba gcig la 'od sna lngas bskor ba /
steng du sprin nag po mun pa ltar gtibs pa'i nang na glog 'gyu ba /
dus ma yin par thog ser bu yug 'bab pa /
mtshon cha sna tshogs kyi char 'bab pa /
gsod gcod rngam pa'i sgra sgrog pa /
nyin bzhin rlung nag 'tshubs pa /
mtshan bzhin me dpung 'bar ba /
steng nas 'byung ba chu yi 'khor lo bskor ba /
'og nas 'byung ba sa'i 'khor lo bskor ba /
'byung ba tsha grang 'khrugs pa zhig gi nang na /
pha srin po byi la'i gdong pa can zhes bya ba zhe sdang gi me 'bar ba zhig dang /
ma bdud mo spre'u'i gdong pa can /
skom du skye 'gro'i khrag 'thung ba /
zas su skye 'gro'i srog gcod pa gnyis la bu spyang ki'i gdong pa la za byed gdug pa'i mche ba can zhig skyes shing /
de la 'khor dur khrod kyi bdud nag po spun gsum zhes bya bas bskor nas skye 'gro thams cad kyi bdud du byung /
gzhan yang de'i 'khor la seng ge dang stag la sogs pa gcan gzan thams cad dang /
bya rgod la sogs pa'i 'dab chags thams cad dang /
sdig pa la sogs pa'i rdung byed rwa can dang /
ce spyang la sogs pa dpag tu med pa gnas te /
kun kyang mi ro gsar rnying la longs spyod /
nying sha za ba sogs shin tu 'jigs par gnas so //
de'i dus su rgya gar gyi yul 'brog gnas dgon pa zhes bya bar /
drang srong mngon par shes pa can pra se na zhes bya ba zhig ra rdzi byed cing gnas so //
de tshe za byed spyang ka'i gdong can gyis ra gcig bsad nas sha khrag rus gsum zos pas /
drang srong gis bcom ldan 'das kyi drung du phyin te /
'khor ba las sgrol mthu stobs can //
da lta 'jig rten khams 'di na //
yi dwags rdzu 'phrul mthu can 'di /
khams gsum sems can bdud du byung //
thams cad mkhyen pas 'dul bar zhu //
zhes gsol ba btab pas bcom 'das kyis phyag na rdo rje la thul cig ces bka' bsgos pa na /
phyag na rdo rjes tshe srog 'gugs pa'i sngags kyi rang sgras yi dwags btsan gyi rgyal po rang dbang med par bkug
/phyir mi ldog pa'i sngags kyi rang sgras 'bros pa'i lam bcad /
gzugs la dbab pa'i sngags kyi rang sgras dbang du bsdus te rdo rje snying gar gtad /
gsang ba'i snying po 'bru lnga sngags kyi ngo bor bstan nas gzir bas rang dbang med par dngangs nas brgyal bar gyur to //
sangs pa dang rang rtags srog gi snying po sa bon tri T-i zhes pa phul /
bstan pa bsrung bar khas blangs dam bcas /
de nas rdo rje 'dzin pas gsang ba'i ming rdo rje legs par btags /
wa ka traM traM shi ni zhes sems bskyed /
kra ma ni zhes dbang bskur /
sa ma ya zhes dam tshig phog
/sA d+hu zhes dam la bzhag ste zhing bcu sgrol ba'i bshan par bskos so //
zhes bya ba 'di nyid kyi rgyud le'u bcu pa zhwa'i lha khang nas byung ba gter ma zhig nas bshad do //
de nas gzhan yang seng zhon gyi phyi nang gsang gsum gyi sgrub thabs bum thang dge gnas kyi gter ma zhig nas 'di ltar 'byung ste /
sngon a su ra'i brag phug tu slob dpon chen po bzhugs pa'i tshe nam gyi cha stod gcig la khye'u chung dmar po zur phud can zhig drung du byung nas /
slob dpon chen po lags /
bdag ni bcom ldan 'das phyag na rdo rjes dam la btags /
bstan pa'i srung mar dbang bskur /
lag tu rdo rje gtad /
lce la bdud rtsi bzhag pa yin /
slob dpon dgongs pa klod par zhu zhes gsol bas /
slob dpon gsang bdag gi ting nge 'dzin la snyoms par zhugs so //
de nas khye'u chung 'dar te sngangs nas slob dpon la srog gi snying po phul zhing /
skye rgyud gsol ba /
slob dpon chen po lags /
bdag gi pha ni dmu /
ma ni dmu bdud /
bdag ni dmu bdud rdo rje legs pa bya ba lags /
'khor ni btsan rgod sum brgya drug cu /
yang 'khor brtan ma bcu gnyis dang the'u rang stong sdes bskor ba /
phyi ltar bsgrub na 'jig rten bran du 'khol /
zas nor gyi bcud sdud /
nang ltar bsgrub na dgra bo'i srog rtsa gcod cing bstan pa'i bya ra byed /
gsang ba ltar bsgrub na ltas ngan cho 'phrul gyis 'jig rten gyi khams khyab par nus zhes srog gi snying po mdongs gsol du phul /
gzhan yang 'di nyid nas sku ltar du bsgrub na btsan rgod sum brgya drug cus bskor ba /
gsung ltar bsgrub na mgar ba nag por byon pa /
thugs ltar du bsgrub na che btsan dpal gyi mthu bo cher 'byon pa /
yon tan ltar bsgrub na ser skya nag por 'byon pa /
phrin las ltar bsgrub na spu gris dgra srog gcod pa /
drag sngags su bsgrub na gnod sbyin mched bzhir 'byon pa /
man ngag ltar bsgrub na brtan ma bcu gnyis kyis bskor ba /
ma sangs su bsgrub na drag po btsan ltar 'byung ba /
rgyal po ltar bsgrub na smyo 'bog gtong /
ging ltar bsgrub na sgrol ba'i bshan pa byed /
the'u rang ltar bsgrub na zas nor gyi bcud sdud /
bdud ltar bsgrub na dgra bo khram la 'debs pa la sogs pa sgrub lugs kyi rnam grangs mtha' yas pa yod par gsungs so //
gnyis pa rjes gnang gi rim pa la /
brgyud pa'i rim pa dang /
rjes gnang dngos so //
dang po ni /
phyag rdor /
slob dpon pad+ma /
grub chen pak+shi /
sang+g+ha lak+Sha /
rje rang byung ba /
grags pa seng ge
/dar rgyal ba /
mkha' spyod pa /
de bzhin gshegs pa /
chos dpal ye shes /
dpal 'byor don grub /
bkra shis dpal 'byor /
rje mi bskyod rdo rje rnams kyi bar du rim par brgyud pa'o //
gnyis pa rjes gnang dngos ni /
rdo rje 'dzin pa dgongs su gsol //
sangs rgyas bstan pa bsrung ba'i phyir //
dam can skyes bu chen po yi //
rjes su gnang ba bstsal du gsol //
bla ma phyag rdor gyi thugs ka nas 'od 'phros /
slob ma la phog
/nad gdon sdig sgrib bsregs /
rnam smin gyi phung po sbyangs te /
phyag rdor du bskyed bstim /
mdun du dam can bskyed /
bstim /
lha bstim pa'i rjes gnang ngo //
sngags bzlas pa ni /
slob dpon gsang bdag gi zhal nas sngags sgra sgrog par mos /
slob ma phyag rdor gyi thugs ka'i hU~M las 'od 'phros /
dam can gyi sa bon tri la phog
/rgyud bskul /
phrin las thams cad sgrub par mos /
oM badzra sA d+hu sa ma ya wak+t+raM traM/
shi ni kra ma ni /
sa ma ya sA d+hu tri dzaHdzaHhU~M baM hoH
zhes bzlas lung bya'o //
srog snying gzung ba ni /
hU~M gi 'od zer gyis dam can gyi thugs ka'i tri yig blangs /
hU~M la thim pas srog snying shor /
dbang du bsdus te /
lung nod cing 'dar khri li li 'dug par sgoms zhes gtor ma lag tu gtad de bka' bsgo bya'o //
gsum pa rgyud la brten pa'i mgar nag gi sgrub pa la /
mchod rdzas kyi rnam gzhag
/sngags kyi 'grigs rim /
sgab 'dre mnan thabs /
sgrub thabs dngos kyi lag len dang bzhi /
dang po ni /
rgyud nas gsal bar 'byung ste /
rten 'brel bca' thabs kyi le'u bdun pa nas /
drang srong chen pos yang zhus pa //
bsnyen cing las la gtang ba dang //
bsad pas lus sems phral dus su //
rten 'brel mthun rdzas ji ltar gsag
/rdo rje 'dzin pas bka' bstsal pa //
rten pa'i rdzas ni bla rdo dang //
stag dang ra dang byi la'i snying //
snyug rgod me long khrab byang dang //
rnga ma za 'og dar sna dang //
stag dang gzig gi ras ma dang //
ra spre'u byi la'i rgyal mtshan phyar //
dmigs rten bris sku dag kyang bkram //
ra ni dkar po gnya' nag la //
dar sna rnga mas brgyan pa bzhag
/mchod rdzas phyi nang gsang ba gsum //
phyi yi mchod rdzas phye phud la //
rin chen 'bru dang bcas pa'i bshos //
gru bzhi pha wang long rdo ltar //
mkhar thabs ra khrag dmar por byugs //
rtse la yungs dkar gang bu gzug
/rin chen mdzes pa'i snod du bzhag
/phyi nas mtheb kyus rab bskor te //
nang du sman phud rak+ta blug
/nang nub gser skyems bshos bu mchod //
chu gtor rgyun du gtang bar bya //
nang ni dmar gtor bdud rtsi dang //
ra yi dbang po rnam lnga dang //
ra sha lag pa g.yas pa dang //
ra gsur btang zhing rgyun du mchod //
gsang ba mchod rdzas ci mchod kyang //
dgra bo'i sha dang khrag tu bsam //
'khor bcas rngams bkres zhal gdangs pas //
zas skal dgra la byed par bsam //
rbad pa'i dam rdzas bca' thabs ni //
btsan gnas brag gi sa rdo la //
gru bzhi pha wang long rdo ltar //
rgya dang dpangs su khru re ba //
gsum gyi bar du gru gsum nang //
gang la dmigs pa'i ling ga bca'//
stegs bu gru gsum rtse mo la //
'khor gyi phung byed bdud po gsum //
a tsa ra yi gzugs byas bzhag
/khros tshul kha dog nag po bya //
lag tu dug shing las byas pa'i //
mdung la grir bsad mde 'u btsugs //
brub khung nang gi dgra la gtad //
gsad pa las kyi bca' thabs ni //
shwa 'od sa dang thog brgyabs sa //
lo thog ser bas bcom sa la //
gsad pa'i khang bu zur gsum bya //
rgya dang dpangs su khru gsum brtsegs //
gru gsum rtse mo bsnol ma bya //
gru gsum rtse la rten rdzas gzug
/stegs dpangs khru gang gru gsum pa'i //
me thab hom khung gru gsum bru //
thur du gting zab bu ga bton /
khrag dang dug chus zhal zhal bya //
phyi nang dur khrod thal bas byug
/btso bsreg phyi nang brdung btags bya //
mnan gzir drag po'i 'bag 'tshom dang //
grog mkhar sa dang dri ma drug
/kha shog sbrang rgod dug chus sbyar //
dgra bo'i 'dra 'bag cho ga bya //
dur khrod ras sam shing shun la //
dgra bo'i ming rus bla dwags rnams /
khrag dang dug chus bris byas te //
tshon skud sna lngas byad du gzhug
/sngar gyi dgra gzugs snying gar bzhag
/mgo mjug med par shi skras btum //
gru gsum dbus ma'i steng du bzhag
/sa bzang rin chen 'bru bsdebs la //
pho mo'i byang sems rak+tas sbrus //
a tsa ra yi gzugs gsum bya //
gzi 'dra'i mig la rus pa'i so //
zho sha'i snying la zer mo'i skra
/phyi rim dar gyi cod pan can //
stegs bu gsum gyi steng du bzhag
/mi bsad gri mda' mdung la sogs //
mtshon cha kha dmar lcags sna las //
ro bsregs sol bas mdung lcags brdung /
khrag sna dug sna'i chus ngar blud //
dug shing tsher ma'i shing la gzug
/khu bar dug snas gsad sngags bri //
rgya gar gzugs gsum lag tu skur //
dmigs pa'i ling ga'i snying gar gtad //
zur gsum kha khyer phyi mtha' la //
gcan gzan gdug pa can gyis bskor //
lcags phye zangs phye ram phye dug
/ke tshe shang tshe nyungs tshe dang //
gri zor mda' mdung la sogs pa //
gsad pa'i rdzas kyis thun du brdeg
/steng yang me thab zur gsum du //
ro bsregs sol ba nag po'i mes //
stegs bu gting zab bu ga der //
sbud pa'i ze'u kha bcug la spar //
dug shing tsher ma'i byang bu la /
khrag dang dug chus ming rus bri /
khro chu'i tho bas ling ga brdung //
ling ro sol ba'i me la bsreg
/bsreg rdzas ra yi dbang po lnga //
shul du ra khrag tshil gsur btang //
thal ba phyags la rlung la bskur //
zhes bya ba rnams so //
gnyis pa sngags kyi 'grigs rim ni /
oM tsaN+Da ma hA ro Sha Na hU~M phaT/
bsnyen pa'i sngags so //
oM badzra sA d+hu sa ma ya wa ka traM traM shi ni kra ma ni sa ma ya sA d+hu tri dzaHdzaHhU~M baM hoH
rtsa ba'i sngags rgyun du bgrang ngo //
bla rdo srog 'khor gyi dus na /
'bru bzhi'i 'byin 'jug ni /
tsa tri'u sham la dzaH
tshe khug yar ma yar te khug
/bla ma 'phyo tri khug
/sprang 'khan yar te tri khug
/kha rag ti tri khug non /
tshe srog 'gugs sngags yin pas khri tsho bzlas la bstim /
oM badzra a ya dzaH
bla ma 'chu ma ma ldog
/tri tri nan /
phyir mi ldog pa'i sngags yin pas khri tsho bzlas /
baM mthang thang /
ngob ngob /
o khu her /
bla ma ter nan /
mkhan ma her nan /
ti tri nan /
gzugs la dbab pa'i sngags yin pas khri tsho bzla /
ho ha tsa la khug
/oM sri nan /
kha ra du nan nan /
bla rdo dril ba'i sngags yin pas khri gsum bzla /
dkyus su gong ma bzla'o //
yang na khri tsho re'am /
zhag re byas la gzhung la 'jug go
/dgra 'gugs pa'i sngags ni /
bsnyen sngags dang rtsa sngags kyi gsham du /
oM badzra tsakra mas khug
/badzra ging ka ras khug
/badzra rak+Sha rak+Sha khug
/ta res na khug
/ha ra ha ra khug
/badzra sA d+hu sa ma ya che ge mo nr-iH
dzaHdzaHkhug
/zhes rtags ma byung bar bzla /
gsad pa'i sngags ni /
badzra rak+Sha dzaH
badzra yak+Sha dzaH
badzra rbad bu rbad bu dzaH
badzra sA d+hu sa ma ya che ge mo mA ra ya dzaH
srog la thums rbad /
thun sngags ni /
badzra sA d+hu sa ma ya tri thun /
rbad thun rol thun /
mgar ba nag po thun /
mon pa nag po thun /
'ur ba 'ur ba thun /
lcags spyang mgo nag thun /
rgya stag khra bo thun /
stag spyang rol ba thun /
'ur ba rol pa dgra bo thun sod /
trag sod /
tri ma du sha sod /
i cho tshe sod /
ling ga tho bas brdung ba'i sngags ni /
badzra sA d+hu sa ma ya ra ra ru ru sha ra ra rdungs rdungs thog ye re re /
chom chom /
mgar ba nag po gtor ya /
bal po ku ru che ge mo'i srog la 'phrog
/kha rag dpal mo btsun skul skul /
sha med gangs dkar mas gtor gtor /
sbyin sreg gi sngags ni /
badzra sA d+hu sa ma ya /
dgra bo mA ra ya dz+wa la raM/
mnan pa'i sngags ni /
badzra sA d+hu sa ma ya /
hU~M laM/
dgra bo mA ra ya nan /
bla rdo dus kyi sngags bzhi po ni /
spyan 'dren pa /
dbang du bya ba /
dam las mi 'da' ba /
zil gyis gnon pa bzhi'o //
ling ga'i gdab sngags ni /
spyi bor pe'ur thim /
lag pa gnyis la kha mel mal thibs /
snying gar pha tri du /
yo sha la thuM/
rked pa la 'gas ma 'gas ma /
b+ha b+ha li li /
'doms bar du /
'dre mo 'dre swa hA//
bri bar dang mtha' mar ming rus dang /
bla dwags gzud /
'khor lo zur drug pa la brgyang /
bris la byad thag drangs te rU pa'i snying gar gzhug
/dgug gzhug lha dbye gzhan dang 'dra /
brub khung rgyu ni /
sa nag
/'thab mo'i sa /
grog ral sa gsum /
kha nub blta'i chus sbrus la bya'o //
dug khrag dug sol byugs /
kha rtsang gis bskor /
sa spyin shog 'dam la mon pa nag po dung dang byad thag gnyis ka 'dzin pa'o //
brub khung sol bas bskor /
rten gtor dang bla rdo nam mkha' la bcang ngo //
dam can skyes bu chen po'i sngags kyi man ngag \u0f80atsha //
'di'i brgyud pa ni /
grub chen karma pa /
sang+g+ha lak+Sha /
rang byung rdo rje /
rtogs ldan mi bskyod rdo rje'o //
gsum pa sgab 'dre mnan thabs ni /
dam can 'di lha bzang ste 'khor ngan pas /
rigs gang bsgrub kyang dam sri gsum mnan pa 'di khag che'o //
bdud snyab pa lag ring ni ban+d+he chen po'am /
bon po'am /
rta la sogs pa dang /
gcan gzan du sprul nas bdag sgrub pa po'i srog la rgol lo //
btsan yam shud dmar po ni /
rta dmar po dang /
bong bu khyir sprul /
rta dang nor la gnod /
the'u rang stong 'khrugs ni dmag zing dang byis par sprul te /
'khor dang sris la gnod /
'di gsum mnan cing bkar ba ma shes na rnal 'byor pa tshe thung ba dang /
nor phyugs la shi god 'ong ba dang /
'khor dang zas nor la gnod pa byed pas /
'di'i mnan pa shin tu khag che'o /
kho rang gis phyag na rdo rje'i zhal mthong zhing dge bsnyen gyi sdom pa blangs pas sems can la gnod pa mi skyel nges pa'o //
'di gsum mnan pa la bzhir shes par bya ste /
bkug bstim bya ba /
gnad la dbab pa /
spyir mnan pa /
sgos su mnan pa dang bzhi'o //
spyir mnan pa ni /
skam sa dang tshig phye dang /
brag nag po'i dreg pa dang /
ram gyi phye ma dang /
thal chen dang /
lci ba dang /
ram bu rnams bsres te /
gzugs gru bzhi khru gang ba gsum byas te /
dbus mi'i mgo can bya /
snying gar ras la mi khrag gis /
oM pag shu mu tha hU~M dzaHdzaHsnyab pa lag ring mA ra ya tri dzaHkhug :
satwam+b+ha ya nan bya ba bris la bcug go
/g.yas rta mgo can byas la /
de'i snying gar gro ga la rta khrag gis /
oM sho na ta kri dzaHdzaHyam shud dmar po mA ra ya tri dzaHkhug
/satwam+b+ha ya nan /
bya ba bris la bcug
/g.yon spre'u'i mgo can bya /
snying gar shog gu la khyi khrag gis /
oM b+ha ra mu tri khas dzaHdzaHthe'u rang stong 'khrugs mA ra ya tri dzaHkhug satwam+b+ha ya nan /
bya ba bris la bcug
/gzugs gsum gyi snying gar tri re re bri /
rang yi dam du gsal bas dzaHhU~M baM ho :sa dgugs gzhug bya'o //
dam sri gsum gyi snying po 'di khri stong bzla /
oM pag shu mu ta hU~M dzaH
shon ta kri hU~M dzaH
b+ha ra ma tri khas hU~M dza dzaH
de nas rang bdud chas su zhugs shing /
lha'i nga rgyal dang ldan pas /
dom ras dang /
khyi lpags dkar po rdeb cing /
rde'u nag po dang /
yungs dkar nag dang /
bra bo sran ma tshig phye rnams gzugs la brab cing gnad la dbab pa'i sngags 'di bzla'o //
g+ha tri a nan /
bag tri a nan /
snying tri a nan /
srog tri a nan /
srog tri du mA ra ya gur nan /
sngags de mtha' 'gyur dang bcas pa gzugs gsum gyi snying gar yang bcug go
/rab zhag bdun /
'bring lnga /
tha ma yang gsum bsgrub po //
glal cho cho ba dang /
skyi bun bun pa dang /
mchil ma shal shal byed na khug pa'i rtags so //
hU~M ka ra'i sngags kyis seng ldeng gi phur pa sor bzhi pas spyi bor btab /
bdud rtsi 'khyil ba'i sngags kyis skyer pa'i phur pa sor bzhi pa snying gar gdab /
stobs po che'i sngags kyis shug pa'i phur pa sor bzhi pa 'phongs su btab bo //
gsum pa mnan pa ni /
khri lam bzhi mdo'am /
mal 'og gam /
mchod rten 'og tu dong gru gsum pa de'i nang du mgo steng 'og bsnol la mnan no //
mnan sngags ni brgya rtsa bzlas la mnan no //
ro g.yam la rdo rje rgya gram bris /
phyi ro sol gyis ri rab gling bzhi bris pas kha bcad /
su sha a na ka du nan /
su sha a ka nan /
du na a ka nan /
du na sa tri nan /
dam sri spun gsum satwam+b+ha ya nan /
sgrub pa'i bar chad ma byed cig
/ces so //
mnan pa yin pas lo brgyar ma langs shig
/rgyal ba byams pa'i bstan par longs la chos nyon byas la /
dgu stong la mnan no //
nang du log la tshig nag gis nang du brab /
khro bcu'i sngags kyis mtshams bcad do //
sgos so sor mnan pa ni /
snyab pa lag ring rabs chad la sogs pa gcan gzan gang rung gi thod par rmi lam gang byung gi gzugs byas la /
snying gar ling ga dang sngags bcug la /
mchod rten nam lha khang them pa'i 'og tu mnan no //
yam shud dmar po rta bong gi gzugs byas la snying gar ming bcug ste /
rta thod dang bong bu'i thod par bcug nas lam rgya gram 'og tu mnan /
the'u rang stong 'khrugs ni /
tshig ma dang bag phye la spre'u'i gzugs byas nas snying gar ming rus bcug ste /
khyi gu'am byi la'i thod par bcug la /
re hrul rnying pa'i rnol 'phrang du mnan no //
spyi dang bye brag gang byed kyang rung /
gzugs dang thod pa gang rung re bas bstums la tshon skud sna lngas rgya gram du bcings te /
gzir mnan bro brdung drag tu byed /
dam sri spun gsum mnan pa'i man ngag go
/bzhi pa sgrub thabs dngos ni /
dpal phyag na rdo rje la phyag 'tshal lo //
dam can skyes bu chen po yi //
man ngag dam pa bshad par bya //
dang po sgrub pa'i rnal 'byor gyi //
gnyen po'i lha la rtags thon nas //
'di nyid nges par brtsam par bya //
'di la gsum ste bsnyen pa dang //
sgrub pa las la 'gyed pa dang //
ma grub spogs pa'i cho ga 'o //
dang po la yang rnam gnyis te //
bla rdo bca' ba'i bsnyen pa dang //
rgyun gyi bsnyen pa bya ba'o //
dang po bla rdo bca' ba ni //
dur khrod ras la skyes bu'i gzugs //
bris te snying gar sa bon bri //
mgo la dbang bskur sems bskyed sngags //
lag g.yas tshe srog 'gug pa dang //
g.yon par phyir mi ldog pa'i sngags //
gzugs la dbab sngags rkang pa g.yas //
bla rdo dril ba g.yon la bri //
bla rdo'i ngos la yig 'bru bzhi //
steng du rtsa ba'i srog tri ste //
de ni snying gar gzhug par bya //
ra yi dbang po rnam lnga dang //
bcas pa mdun du legs par bzhag
/bdag nyid lhag pa'i lha ru bskyed //
bstan pa bsrung ba'i bsam pa yis //
tri las skyes bu legs bskyed de //
rang sngags rtsa ba'i sham bu ni //
tshe srog dgug pa khri bzlas la //
lcags kyu lta bus dgug la bstim //
de bzhin phyir mi bzlog pa dang //
gzugs la dbab dang bla rdo dril //
gong bzhin bsnyen pa byas nas ni //
zhugs dang brtan dang dgyes par bya //
de dril za 'og khug mar bcug
/de nyid byi ba'i thod par bcug
/des ni rgyun du 'khor bar 'gyur //
gnyis pa rgyun par bsnyen pa ni //
bdag dang dam can ting 'dzin gyis //
gsal gdab rtsa ba'i snying po bgrang //
thun bzhir mchod dang gtor ma bsham //
dbang du 'du bar the tshom med //
gnyis pa sgrub pa'i rim pa ni //
bca' gzhi bskyed pa'i ting 'dzin dang //
rjes dang grub pa'i mtshan ma dang //
mchod pa'i rim pa bstan pa 'o //
dang po phyi yi rten rdzas ni //
sku gzugs tsa ra rog po dang //
ra spre'u byi la'i sha lpags mgo
/smyug rgod stag gzig dar zab dang //
phyi nang mchod pa'i dam rdzas sogs //
nang rten gtor ma rak+ta dang //
a mr-ita sogs rtag tu bcang //
gsang rten srog gi 'khor lo 'o //
de ltar tshogs nas dben pa'i sar //
dkyil 'khor mda' gang gru bzhi la //
sor bzhi'i tshad du brtsigs pa'i steng //
e dbyibs mdzub do'i tshod du bya //
rtse mo lhor bstan lag gang ba //
dur khrod ro sol legs par byug
/kha la gdug pa'i rtsang gis bskor //
mon pa spyang ki stag la sogs //
yum dang bcas la legs par bkod //
dbus su dmigs pa'i rU pa gzhug
/snying nas drongs la phur bus brtod //
yang na mon pa'i lag g.yon bskor //
ba liM mchod rdzas legs par bsham //
gnyis pa ting 'dzin rim pa ni //
bdag nyid dpal gyi mdun du yang //
tri las dam can du ba'i mdog
/'jigs pa'i gzugs can phyag gnyis pa /
kha rlangs dug la nga ro 'brug
/shangs nas rlung nag 'tshub ma 'byung //
g.yas na khro chu'i tho ba can //
g.yon na ra yi rgyal mtshan bsnams //
rang snying srog sngags bcas pa bskyed //
mched zla sum brgya drug cu dang //
pho nya gcan gzan gdug pa can //
yum dang bcas pa gsal bar bskyed //
gsang ba srog gi snying po ni //
rtags ma byung gi bar du bzla //
yang na 'bum phrag gcig tu 'o //
oM badzra sA d+hu sa ma ya wag traM traM shi ni sa ma ya /
sA d+hu tri dza dzaHhU~M baM hoH
dmigs bya'i dgra bo 'gugs pa ni //
dam can 'khor dang bcas pa rnams //
brtul zhugs ldan pas rbad pa'i tshe //
'gugs pa'i pho nya la sogs kyis //
rang dbang med par bkug cing bstim //
dgug pa'i snying po zhag bdun bzla //
gsad pa'i dus kyi ting 'dzin ni //
gru gsum nag po'i gting rum du //
dmigs pa'i dgra bo gsal ba la //
nad yams dug khrag 'tshubs ma yis //
mnyam por 'ong ba'i lha dang phye //
lhan cig skyes pa'i bdud de ni //
gcan gzan gdug pa'i mche ba can //
dam can khros pa'i pho nyar gyur //
sha za khrag 'thung rus pa 'cha'//
srog snying drang zhing stob par bsam //
gsad pa'i snying po zhag bdun bzla //
dus drug thun gyi ting 'dzin ni //
yungs dkar yungs nag ke tshe dang //
lcags zangs dkar nag dug khrag gis //
dus drug dmigs pa'i ling ga brab //
bdag nyid sgrol ba'i ging du bsgom //
nad yams dug khrag 'tshubs ma yis //
myos shing brgyal dang 'gyel bar byed //
thun rnams mtshon cha'i char du bsam //
dmigs bya'i phung po bshig par bsam //
thun sngags nyi shu rtsa gcig bzla //
gzhan yang las kyi ling ga la //
brdung ba'i dus kyi ting nge 'dzin /
khro chu'i tho ba 'bar ba yis //
spyi bo'i gtsug nas nges bcom ste //
gnas lngar brdung zhing rnam shes bskyod //
gong gi ra ra /   ru yi brdung sngags bzla //
de la ma yengs brtson 'grus bskyed //
dmigs pa'i dgra bo sgrol bar nges //
rjes su dug shing bsnol brtsigs te //
mgar ba'i khyim nas me blangs sbar //
me nyid badzra sA d+hur bskyed //
dmigs pa'i ling ga bsreg par bya //
rtsa ba'i sngags la sreg sngags bzlas //
thal ba wa yi thod par blug
/gdug pa'i gnas sam btsan gyi srang //
byi nA ya ka'i gnas su ni //
e dbyibs nang du mnan par bya /
kha ni rdo rje rgya gram bcad //
bskal pa'i mtha' ru mnan par bya //
de nas mtshan ltas rim pa ni //
bsnyen cing bla rdo bzla dus su //
skyes bu mon dang a tsa ra //
'od dang sgra dang thug chom dang //
nges med rnam pa du ma 'ong //
srod la bag chags rmi lam yong //
nam phyed cho 'phrul rmi lam yong //
tho rangs mtshan ma'i rtags la brtag
/dgug cing rbad par byed pa'i tshe //
gcan gzan ra khyur zhugs pa dang //
dgra bo dngos khug ling ga 'gul //
cho ro skya shar lings pa dang //
'bros dang 'ded dang gzung dang bkyigs /
khug pa'i mtshan mar shes par bya //
gsad pa'i dus kyi mtshan ltas ni //
srog chags bsad dang bya glang 'gas //
gcan gzan sha khrag za ba dang //
mtshon cha'i rtse la khrag 'char dang //
mon gyis sha khrag don snying ster //
de byung the tshom med pa yin //
sprang por byung na bskang bshags bya //
rtags kyi mtshan ma 'di dag ni //
rab ni dngos la 'bring ni nyams //
tha ma rmi lam dag tu 'ong //
dam can skyes bu 'khor bcas la //
bsnyen cing sgrub pa'i dus su ni //
thun gtor bdud rtsir bsam la 'bul //
rtsa ba'i sngags la ba liM ta //
ra yi gsur gyis rgyun du mchod //
rgyu ba'i dus na sman phud mchod //
rbad pa'i dus na gtor ma ni //
mi btang kha yis blang bar bya //
log rdug the tshom byung ba na //
gser skyems btang zhing rtag tu mchod //
las sbyor dus na gtor ma rnams //
dgra bo'i sha khrag bsam la 'bul //
ra lpags gdab cing bshugs glu len //
ming nas 'bod cing gnad nas bskul //
des ni the tshom med par 'grub //
gal te 'khu zhing ldog pa 'am //
'khor dang nor phyug khyim mtshes la //
gnod cing dgra la rtags med na //
de yi shi sa bstan pa ni //
srog 'khor brub khung nang du bcug
/srog snying 'bod rbad gsad pa rnams //
phyag na rdo rje'i thems la bgrangs //
yang na rtsa sngags dkrug bzlog bzla //
thun gyi tshogs kyis de la gzir //
thugs ka'i srog snying tri blangs te //
phyag na rdo rje'i gdan du gzir //
de dus mon pa kha sbub 'gyel //
ra dang spre 'u mgar ba rnams //
nyam chung ba yi rtags byung na //
gtor ma phul la las la rbad //
grong rgyu khyim mtshes la gnod na //
rnam 'joms sngags kyi rjes su ni //
sngags bri grong du rgyu ba na //
srog snying tshal bar khos zhes bri //
zha nye'i tho ba stag yu can //
de nyid dril te bzhag par bya //
des ma thub na tho bas brdung //
gal te nor la gnod pa na //
gser dngul zangs lcags 'bru sna bcas //
dar zab nor gyi bye brag rnams //
bla rdo'i nang du bcug byas la //
zas nor kun gyi bdag po mdzod //
mi nor zas gsum dbang du sdus //
ces bzlas nor sgrub chen por 'gyur //
gal te 'khor la gnod pa na //
rdo rje rgya gram lte ba la //
dam can srog gi snying po bri //
tha mar rnam 'joms sngags kyis bskor //
lus la btags pas bsrung bar 'gyur //
cho 'phrul la sogs ji snyed pa //
gzhan du sgrub ni mi dgos te //
rbad pa tsam gyis nges par 'gyur //
man ngag gnad kyi sgrub pa ni //
dam can rgyud dang sgrub thabs dang //
dpal ldan karma pa la ni //
dam can nyid kyis srog snying phul //
mi rabs brgyud pa bcu gsum du //
bstan pa bsrung bar khas blangs pa'i //
zhal gyi gdams pa yod pa rnams //
gcig tu dril ba'i sgrub thabs 'di //
sngon chad gzhan gyis mi shes shing //
rang gi dran pa gso ba dang //
sangs rgyas bstan pa bsrung slad du //
rang byung rdo rjes bsdebs pa yin //
rgyal ba'i bstan pa bsrung bar shog
/bzhi pa slob dpon pad+ma'i gsung las byung ba'i seng zhon gyi sgrub thabs ni /
dpal phyag na rdo rje la phyag 'tshal lo //
dang po rang gi dgon par dkyil 'khor gcig byas la /
de'i dkyil du brub khung zur gsum byas nas kha khyer rtsang gis bskor ro //
dang po dkyil 'khor dang brub khung gnyis kar sngags kyis chag chag gdab /
bag zan la dgra bo'i gzugs byas la /
de'i snying ga'i nang du dgra bo'i gzugs bris pa'i ling ga gzhug
/de nas kho la gtor ma bshams la thun rdzas 'di tsho gsog go
/'bru sna lnga /
yungs dkar /
thang phrom /
rde'u dkar nag
/btsan dug
/ra khrag rdzas de rnams gsag go
/dam tshig mtshams kyi bar du 'khon dang /
yugs sa dang /
mi thong dang kha mi bsre'o //
nub re gtor ma gtang /
nangs re bshos bu gtang bar bya'o //
de nas kho'i dam rdzas bla rdo tshags byas la /
bdag nyid lha ru bsgom par bya ste /
sku mdog dmar nag zhal gcig phyag gnyis spyan rtsa dmar zhing sdang mig lta ba /
zhal gdangs shing mche ba gtsigs pa /
sag zhu dbu la gsol ba /
sku la ngur smrig gsol zhing gser rked rked la bcings pa /
phyag g.yas lcags kyi rdo rje dang g.yon pas mi snying dmar po bsnams pa /
chibs su seng ge dkar mo la 'chib ste 'bangs rnams 'khor du khrid nas dam nyams ma lus rtsad nas gcod par bsgom /
de nas /
lha gnyan du 'bod pa'i sngags 'di bzla'o //
oM badzra sA d+hu sa ma ya /
tri thug tri thug tri rbad dzaH
srog la rbad rbad /
kha la yag sha du tri /
tsakra hring hring /
yang cig ngas 'ur 'ur /
thug thug chem chem /
ngur ngur /
ti nyag wat+ti thuM thuM breng breng shag shag
tshal tshal /
skyes bu chen po dam la 'dus ya //
zhes bzlas pas /
zhag bdun na rang la nang rtags 'di rnams 'ong ngo //
'od dang khang pa tshag pa dang /
'bod pa dang 'jigs pa 'ong ngo //
de nas kho la gtor ma btang la sngags 'di bzla'o //
rbad sngags /
oM badzra shog tri mu tri srog la rbad ti /
tri rA tsa thuM thuM/
rbud rbud /
tshal tshal /
nyog nyog
/duM bu duM bu /
gying nA ga tshe la rbud ya /
zhes bzlas pas a tsa ra mang po sgo phye nas sgrol du 'ong ngo //
de nas ling ga la thun brab cing sngags 'di bzla'o //
gsad sngags /
oM badzra shog traM/
ha ra ha ra /
du ling rbud ya /
rdo rje 'bar bas has bya hus bya /
ri li ri li /
srog la ya /
rbud ya /
che ge mo la yaM yaM/
yuM yuM/
rtsir rtsir /
zung zung /
srog rtsa brobs ya srog rtsa brobs ya /
nag po la yan te /
dgra bo sod ya /
de ltar byas pas dgra bsad nas yong bas kho la gtang rag gtang ngo //
zas phud chang phud kyis mchod do //
ling ga de me la bsregs nas thal ba rlung la phyar ro //
dgra lha grub nas las ma nyan pa dang /
rtsub pa dang /
bar chad dang /
nang rtags ma byung na /
kho rang gnad la dbab pa'i gcun thabs dgra lha shi sa bstan par bya ste /
bdag nyid ye shes pa gcig gi sgrub thabs la zhugs te /
zhag 'ga' mtshams bcad la /
de nas kho'i dam rdzas dang /
bla rdo dang /
hom dang /
ming rus dang de tsho me la bsreg cing /
gu gul dang /
mu zi dang /
khyi lud dang /
tshil chen dang /
mdze khrag dang /
de rnams kyi dud pas bdug cing dam la brdar nas sngags 'di drag tu bzla'o /
kho rang gi gcun sngags yin no //
oM badzra kro ta ha la ha la /
badzra sA d+hu tri rbud /
badzra sA d+hu tri mA ra ya rbud rbud /
ling ling khaM khaM/
sod sod phyung phyung /
rA tsa tri shi brud har rbud dzaHdzaH
badzra tri'ur sa trig shaM
/dam nyams srog la rbad ya /
de ltar bla rdo la zhag gsum bzlas la /
zhag gsum rang gi lus la bcangs pas kho dam la thogs nas ci bcol nyan par yong ngo //
sgrub thabs 'di la zla ba gcig tsam byas pas dgra bo rab zla ba gcig na 'chi /
'bring gnyis nas 'chi /
tha ma gsum nas the tshom med par 'chi'o //
dgra bla nang ltar du sgrub pa'i thabs drag po srog gi spu gri dmar po zhes bya ba'o //
\u0f80atsha /
de ltar rdo rje legs pa'i sgrub thabs phyogs gcig tu bsgrigs pas rgyal ba'i bstan pa rin po che dar zhing rgyas par gyur cig
/ces pa dkon mchog 'bangs kyis so //
shu b+hamastu sarba dza ga ta ///
/
