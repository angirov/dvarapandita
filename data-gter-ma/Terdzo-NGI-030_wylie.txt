@#//
rje btsun khros ma nag mo'i sgo nas bcos ma'i dur khrod sgrub pa'i thabs mgon med skyabs sbyin zhes bya ba bzhugs so //
na mo gu ra be /
rtsa gsum rgyal kun skyed pa'i yum //
srid pa ru zlog khros pa'i ma //
bde ba'i 'byung gnas der btud nas //
mgon med 'gro la skyabs sbyin spel //
de'ang spyir dur khrod kyi mtshan nyid ni bdag med par bor ba'i gnas yin la /
dbye na gsum /
phyi phung po rten gyi dur khrod /
nang lhun grub lus kyi dur khrod /
gsang ba tshogs brgyad kun gzhi'i dur khrod do //
dang po la'ang /
gdod nas rang byung gi dur khrod ni 'og min gsang chen rol pa dang me ri 'bar ba la sogs pa'o //
rang bzhin lhun grub kyi dur khrod ni bsil ba'i tshal dang sku la rdzogs pa la sogs pa'o //
rjes su spyod pa'i dur khrod la'ang chen po mi ro 'bum du longs pa yan chad /
chung ngu bzhir longs pa yan chad la byed do //
de'i don yang dur ces pa bam ro la 'jug cing de nyid mang du tshogs pa'i tshal la khrod ces pa'i brdar chags pa ste /
phyi ni mi ro la bdag po med pa dang /
nang du phung po bdag tu 'dzin pa'i sems gdod nas ma grub pas gzung bya 'khrul snang tshogs pa'i phung po dang /
gsang ba rten kun gzhi rang bzhin gyis stong pa nyid la brten pa'i tshogs bdun bcas bdag med pa ro dang 'dra ba'i phyir brda dang don gyi dur khrod du grub pa yin no //
de las 'dir 'chad par bya ba phyi'i dur khrod kyi bye brag rjes su spyod pa'i dur khrod la rgyud dang man ngag las bshad pa'i cho gas bcos ma'i dur khrod chen por bsgrub par bya ba yin la /
de ltar bsgrubs pas ci bya zhe na /
sngon sems can la rtag tu dgongs pa'i rgyal ba rnams dpal he ru ka snying rje khros pa'i phyag rgyar bzhengs nas bdud kyi rgyal po ma traM ru dra bsgral pa'i gzugs kyi cha shas rnams la rdo rje'i 'du gnas so sor byin gyis brlabs pa las /
gdod nas byung ba'i dur khrod chen po brgyad la sogs pa mkha' 'gro dang mkha' 'gro ma dam can rgya mtsho rang bzhin gyis 'du zhing /
bya gcan la sogs pa rnams kyang sa la gnas pa'i dpa' bo dang rnal 'byor ma gzugs gzhan du bsgyur nas rgyu ba'i gnas de dag rnams su /
sems can gang zhig 'chi bar gyur pa'i bem po bor ba rnams der gnas pa'i dkyil 'khor gyi 'khor lo snang ba dang mi snang ba dag gis tshogs su rol pa'i mthus sems can de nyid kyi sgrib pa byang zhing bsod nams kyi tshogs chen po rdzogs te /
skal pa dang ldan pa rnams mkha' spyod kyi rten las thar pa mchog gi go 'phang la sbyor bar 'gyur zhing /
phal pa dag kyang ngan 'gro'i skye sgo chod nas mtho ris kyi gnas su skyes te rdo rje theg pa'i snod rung du 'gyur ba yin la /
de lta bu'i dur khrod bod kyi yul du dngos su grags pa med kyang sangs rgyas kyi mthu dang rdo rje theg pa'i byin rlabs kyi chos nyid las shar ba ni bkag pa med pas /
o rgyan sangs rgyas gnyis pa gtso bor gyur pa'i sngon byon rig 'dzin grub thob rnams kyis gdod nas byung ba'i dur khrod chen po rnams dang dbye ba med par byin gyis brlabs shing yongs su grags pa /
chos 'khor rnam pa gsum dang rjes su 'brel bas mtshon mtha' dbus rnams su ci rigs pa bzhugs pa ni 'phags pa'i yul dang o rgyan la sogs par bzhugs pa'i dur khrod rnams dang rjes su mthun pa'i yon tan dang ldan pa yin la /
yul gzhan dang gzhan du bcos ma'i dur khrod sgrub pa'i khungs mkha' 'gro ma dur khrod rgyan gyi rgyud dang grub pa'i man ngag gi nges pas bstan cing /
de ltar tshul bzhin grub na gdod nas grub pa'i dur khrod chen po de dag dang dbye ba med pa'i byin rlabs ldan cing dngos grub kun gyi 'byung gnas su 'gyur ba yin no //
dgos pa de ldan gyis sgrub pa'i lag len dngos la rgyas bsdus gnyis su yod pa las /
rgyas pa ltar na /
thog mar yul der gna' nas yongs su grags pa'i dur khrod yin na mchod rten bzhengs par 'os pa dang dur dmig dngos kyi sa legs par brtag
/gsar du tshol dgos na gtsug lag gi gzhung las bshad pa ltar spyi la dgos pa'i dpyad legs pa /
sa dgra la sogs pa'i skyon med cing sa'i dpal kha ci rigs pa tshang ba zhig tshol /
bsnyen sgrub legs par song ba'i yi dam gang yang rung ba zhig gi sgo nas sa bslang ba /
sbyang ba /
bzung zhing bsrung ba rnams legs par byas la tshul bzhin bca' sgrub byas pa'i sa bdag gter bum grangs gang 'byor sba /
dri med mchod rten dang sbrel na de'i sa chog kyang byas la dur gyi sa dmig dngos las cung zad rgyab tu phyogs par byang chub mchod rten cha tshad dang ldan pa che chung ji ltar 'os pa bzhengs /
lo grangs ji tsam song yang zhig ral mi 'byung ba'i rdo brtsig sra zhing brtan pa bya /
nang du gzungs gzhug spyi ltar dang gzungs chen sde lnga /
rdor sems /
zhi khro /
sbyong rgyud skor /
mi 'khrugs pa /
sman bla /
spyan ras gzigs kyi snying po'i rigs bungs bskyed /
khyad par bum nang du khros ma nag mo'i dkyil 'khor tshad ldan mtha' skor dur khrod brgyad kyi bkod pa bcas rdo leb la sgros gtsang brko
/tshon btang la pra rtsis mnan pa mdun rgyab ma nor ba bzhugs /
gzhan yang sangs rgyas sras gcig gi rgyud gtso bor gyur pa'i btags grol rigs rnams kyi glegs bam dang 'khor lo /
bla ma dgongs 'dus lugs gtsos mthong grol rigs /
yang 'dus gsang 'dus 'khor ba dong sprugs sogs thugs rje chen po'i rigs rnams kyi 'gro don las tshogs me long dang mchod rten gyi bcas /
gter gsar thugs sgrub bla ma longs sku'i mi 'khrugs pa'i phyag rgya mthong grol /
shAkya thub pa'i mchod rten dran grol gyis mtshon rnying ma'i phyogs las bshad pa rnams dang /
dri med rnam gnyis kyi srog shing 'dzug chog dang 'brel ba'i bcas rnams gsar ma zha lu pa'i phyag bzhes las 'byung ba rnams tshul bzhin grub na re re la'ang phan yon dgos khyad bsam gyis mi khyab pa yod pas ji ltar 'grub pa bya /
mchod rten gyi 'gram du skye shing 'dzug pa dang nye logs chu rdzing bskyil bar gsungs pa'ang gnad don dang 'brel ba'i bkod pa'i khyad par yin pas 'grub na legs so //
de ltar grub pa na /
thog mar rab gnas kyi cho ga tshul bzhin bya /
de nas zhag grangs rab nyer gcig
/'bring bdun /
tha ma gsum la sogs par bka' gter lugs srol gang yang rung ba'i khros nag gi sgrub mchod rgyas par bya ba'i tshe /
mdun rten rdo rje khros ma nag mo'i dkyil 'khor rten dang brten par bcas pa yongs su rdzogs pa'i phyi rol dur khrod chen po brgyad kyi bkod pa mtha' yas pa dang ldan pa la /
gnas nyer bzhi /
yul so gnyis /
dur khrod brgyad na bzhugs pa'i dpa' bo dang rnal 'byor ma rnams rang rang gi 'khor 'bum phrag yangs pa'i tshogs dang bcas te mngon sum bzhin du bzhugs pa gsal bar bskyed la /
'og min mkha' spyod kyi zhing khams gnas yul dur khrod rnams su bzhugs pa'i ye shes pa spyan drangs la yang dang yang du bstim zhing dzapa? bsnyen ci nus bzla /
mthar brtan bzhugs brgya rtsa la sogs pa dang /
bya rgyud kyi bkra shis ring mos mtshon /
zhal nas gsungs pas thog drangs bkra shis rgyas par brjod /
theg pa chen po'i smon lam spyi dang bye brag grol ba bzhi ldan gyi smon lam rigs rgya cher gdab pa rnams ni spyir bya ba yin la /
bye brag gong smros gsar rnying gi mchod rten bcas gzhan rnams 'grub na de dang de'i gzhung las 'byung ba'i cho ga rnams kyang tshang bar bya'o //
de tsam mi 'grub pas lag len bsdus pa tsam byed na /
sa brtag bslang byas la sa dmig tu khung bu brus pa'i nang rdo sgrom legs par byas pa'i nang du khros nag gi dkyil 'khor rdo la brkos pa gong bshad ltar bzhag
/sgrub mchod yun ring thung ji ltar 'grub pa dang brtan bzhugs byas la kha legs par bkab /
shis brjod bsngo smon rgyas par spel bas kyang bcos ma'i dur khrod du 'grub pa yin no //
de ltar grub pa'i mchod rten gyi mdun drang po'i sa dmig dang /
dkyil 'khor rkyang pa'i steng du sems can lnga lam du song ba rnams kyi phung po bzhag
/de'ang gcod yul lam khros nag gi cho ga lta bu dang 'brel bas tshogs su btang ba grub na phan yon lhag par thob par 'gyur la /
tshogs kyi cho ga mi 'grub par de gar skyel nas bya gcan la byin pa tsam la'ang phan yon tshad med pa dang ldan pa yin te /
zhal gdams snying byang las /
ji skad bshad ltar bsgrubs byas na :
phyi ru mthong thos dran reg dang :
bye brag phyogs der 'chi ba 'am :
ched du bskyal ba'i phung po kun :
rtsa gsum dpa' bo mkha' 'gro yis :
dngos su tshogs la longs spyod pas :
skye ba bdun nas 'bad med grol :
mtshams med las spyad 'gro ba yang :
ngan song rmi lam ltar mthong nas :
mtho ris rten bzang nges par thob :
ces gsungs pas mtshon gnas skabs mthar thug gi phan yon shin tu che bas snying rje'i yid can gyi gang zag ma rgan sems can la phan gdags par 'dod pa rnams kyis /
lan la mi re ba'i chos sbyin rgya chen 'di lta bu la brtson pa che thang du bya bar rigs so //
gces par bzung ba'i gdos bcas lus //
dbang med bor nas 'khyams pa kun //
tshul 'dis mtho ris thar pa yi //
bde la bde blag spyod byed shog
/ces pa'i tshul 'di'ang /
nyam chung lhag bsam gzhan phan gyi lam du 'gyur ba dka' yang /
mkhyen ldan gyi skyes bu dam pa rnams kyis kyang bya sla don che'i gnas 'di lta bu btang snyoms su bzhag par mthong nas /
bcos med kyi dzo ki pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bgyis pa dge legs 'phel /
sarba dA mang+ga laM///
/
