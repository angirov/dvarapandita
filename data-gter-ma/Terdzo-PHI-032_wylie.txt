dgongs gter las rta glud gtang thabs bzhugs so :
sa ma ya :
rtsa gsum 'du 'bral med pa'i lha la phyag 'tshal lo :
rta glud gtang bar :
snod gtsang ma'i nang du dkar gtor dmar gtor dar snas brgyan :
zas sna 'bru sna rin po che'i phye ma bcas bsham :
rta glud dngos zangs sogs snod gang rigs su rta'i gzugs spar btab pa de 'dra mang du bzhag :
changs bu gtsang ma dang zan changs sha dum glud rdzas sna tshogs pas bskor :
glud nam rgyang bu 'dzugs :
yi dam gyi bdag bskyed sngon du 'gro bas sngags drug phyag drug gis byin gyis brlabs nas :
bde ba'i gdan la 'dug nas :
na mo :
dkon mchog gsum gyi bden pa dang :
bla ma yi dam mkha' 'gro ste :
rtsa gsum bslu med bden pa'i stobs :
chos dbyings bsam mi khyab pa'i mthus :
gtor ma glud dang yas rdzas rnams :
mgron rnams 'dod pa'i yon tan mchog :
ma tshang med pa rgya che zhing :
rgyun mi chad pa 'byung bar shog :
ting nge 'dzin gsal ba'i ngang nas :
kyai :
stong gsum stong gi srid pa na :
snang zhing srid pa'i lha 'dre dang :
khyad par drag po btsan gyi rigs :
gtum chen 'bar ba spun bdun ni :
mi dmar khrag gi ral pa can :
sku la bse khrab dmar po gsol :
bse yi lan phran sha ra ra :
dbu la zangs rmog mchong ri gsol :
sgro dar phod dmar tshubs se tshub :
phyag g.yas btsan dar phya ra ra :
phyag g.yon btsan zhags sga ra ra :
bse phub dmar po rgyab tu khur :
chibs su btsan rta dmar po 'chib :
gangs dang la lung klung gi btsan :
kha bzhi gdong brgyad la sogs pa :
rigs dang btsun mo 'khor tshogs bcas :
'dir gshegs glud dang gtor ma bzhes :
nad dang yams la dbang bsgyur pa'i :
'byung po glo bur ye 'drog bdag :
rta drel phyugs la gnod byed kun :
glud dang gtor ma len la 'dus :
shu la rA dza sarba shu la b+hU ta A kar+Sha ya dza :
aM ku sha dza :
de ring sngags 'chang bdag cag gis :
dka' ba mi las btsal ba dang :
sra ba de ni brag la brkos :
dkon pa rin thang gis 'jal pa'i :
'byung ba lnga dang rin chen lnga :
'bru sna lnga las grub pa yi :
rta glud dngos las lhag pa yi :
'dod yon mthun pa'i yo byad bcas :
lta ba'i yul du rab tu mdzes :
yid kyi yul du dang re spro :
nam mkha' dar tshon rgyang bus brgyan :
snang srid lha 'dre khyed rnams la :
'bul lo bsngo 'o dgyes par bzhes :
bdag cag yon mchod rta drel dang :
phyugs kyi glud du 'di bzhes shig :
sngon gyi lan chags byang gyur cig :
'phral rkyen gnod pa zhi gyur cig :
byams pa'i sems dang ldan nas kyang :
rkang bzhi 'phel ba'i phrin las mdzod :
bsdu na /
oM AHhU~M gis byin gyis brlab :
kha 'bar ma yi sngags kyis brgya stong sogs ci 'grub bsngo ba'am :
rgyas par spro na :
oM las snod mchog gtsang zhing dwangs pa'i nang :
'bru gsum 'od zhu glud rdzas gtor ma rnams :
gang la gang 'dod mi zad 'dod dgu'i gter :
bsngo 'o gnod byed rnams kyis thob gyur cig :
tri shu la rA dza sarba shu la b+hU ta a ka ro mu khaM sogs kyis bsngo :
'jig rten khams ni 'di dag na :
'gro rnams ma rig 'khrul pa yi :
gnyis 'dzin las kyi snang ba la :
che btsan dregs pa mi bsrun pa :
btsan rgod drag po 'khor bcas dang :
gdon bgegs log par 'tshe ba yi :
tshogs dang bcas pa thams cad kyang :
rgyal ba shAkya'i dbang po yi :
rgyu 'bras bden pa'i bka' la nyon :
pad+ma thod phreng dam ma bkral :
sngags 'chang bdag gi bka' nyon la :
yas glud 'di yis tshims gyis la :
'khor 'dir gnod pa ma byed cig :
ri bo brag ri nags tshal dang :
gong gsum mtsho dang chu klung sogs :
rang rang gar bzhugs gnas der gshegs :
'byung po'i tshogs rnams gzhan du song :
phyi mig lta bar ma byed cig :
gal te bka' ltar mi byed cing :
yal gam gnyan la 'da' ba na :
dam tshig dmod pas sdigs par 'gyur :
bka' yi chad pas brlag ta re :
dam las ma 'da' sa ma ya :
yi dam gyi sngags sham du hU~M bzhi'i sngags brjod la drag po'i thun gyis brab :
glud dang gtor ma btsan gnas pa'i phyogs sam 'dre lnga bdud gcod kyi phyogs su phul :
srung 'khor bsgom :
bkra shis brjod :
de ltar rta glud btang thabs 'di yang dpal ldan thugs kyi rdo rjes dpal spungs kun mkhyen mchog gi gzim khang du dgongs pa'i gter las phyung ba dge :[ \u0f88\u0f88\u0f88 \u0f88\u0f88\u0f88]
