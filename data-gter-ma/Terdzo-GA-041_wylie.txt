@#//
grub thob chen po'i thugs thig las /
sgrub thabs snying po skor lnga'i phrin las dang dbang gi gsal byed mdor bsdus pa bzhugs so //
ye shes gcig nyid gdul bya'i ngor //
gang 'dul sgyu 'phrul rol pa yi /
khyab bdag bla ma snying dbus kyi //
thig ler bzhugs la byin rlabs stsol //
rmad du byung ba'i zab gter sgyu 'phrul gsang ba snying po'i lam gyi rim pa mtha' dag lam byed bzhi'i sgo nas tshang la ma nor ba ston pa'i sgrub thabs skor lnga'i spyod yul lam khyer las kyi phrin las la 'jug pa na /
thog mar gshom gyi rim pa /
bsnyen sgrub /
dbang bskur /
tshogs mchod sogs so so'i skabs dang sbyar te phrin las dang dbang chog las 'byung ba ltar bya /
de nas dang po sngon 'gro'i rim pa la tshig bdun sogs gsol 'debs dang /
nyin dang por dkar gtor spyi ltar btang /
kun gyi kha skong phrin las le'u nyid rtsa ba yin pas de'i skyabs 'gro /
sems bskyed /
tshogs gsag rnams lan gsum res rgyud sbyang /
bgegs gtor bsngos la bgegs bskrad cing mtshams bcad /
sgo dbye phyag bshags dam bca' sdom bzung /
byin 'bebs /
gnas yo byin rlabs bcas dkyus ltar btang ste sgrub thabs lnga ka la 'dor len med do //
dngos gzhi lha bskyed so so'i gzhung ltar sbyar dgos pa las bla ma zhi ba'i 'khor gyi lha bskyed skabs cung zad rgyas par spro na /
thod phreng sde lnga'i rnam par bzhengs :
mthing dkar ser dmar ljang ba'i mdangs //
phyag g.yas rigs kyi phyag mtshan dang //
g.yon pas bdud rtsi'i thod pa bsnams //
kun kyang khro 'dzum spyan gsum 'bar //
gsang phod dar dang rin chen brgyan //
zhabs gnyis rdo rje'i skyil krung bzhugs //
pang du rang rang rigs kyi yum //
gri gug thod pa bsnams pas 'khril /
kha sbyor bde ba'i rol par bzhugs :
de phyir rin chen zur brgyad la //
phyi nang sems dpa' sems ma'i dngos :
sprul pa'i gu ru mtshan mchog brgyad :
shar du pad+ma 'byung gnas mthing //
skyil krung rdo rje dril bu bsnams //
longs sku'i chas rdzogs snang gsal ma //
rin chen sgron me bsnams mas 'khril //
lho ru blo ldan mchog sred rtsal //
dkar gsal Da ru pad phor 'dzin //
sngags kyi chas rdzogs phyed skyil bzhugs //
gan+d+he dri chab bsnams mas 'khril //
nub tu pad+ma rgyal po dmar //
thod rnga 'khrol zhing me long ngoms //
rgyal po'i cha byad rol stabs bzhugs //
girtI pi waM bsnams mas 'khril //
byang du shAkya seng ge ser //
sa gnon mnyam gzhag rdo rje dang //
lhung bzed 'dzin cing sprul sku'i chas //
puSh+pe me tog char chen 'bebs //
shar lhor nyi ma 'od zer ser //
kha T+wAM dang ni nyi zer 'dzin //
rnal 'byor cha lugs rol stabs bzhengs //
mA le rin chen phreng 'dzin 'khyud //
lho nub pad+ma saM b+ha ba //
mnyam gzhag pad phor skyabs sbyin mdzad //
dge slong cha lugs sems skyil bzhugs //
d+hU pe spos kyi mchod sprin spro //
nub byang seng ge sgra sgrog rtsal //
mthing nag rdo rje sdigs mdzub bsgreng //
khro bo'i chas rdzogs g.yon brkyang bzhengs //
rdo rje gar ma'i bde bas rol //
byang shar rdo rje gro bo lod //
dmar smug rdo rje phur bu 'dril //
'chol ba'i chas can rol stabs bzhengs //
sgeg mo me long bsnams pas 'khril //
lha mo thams cad dkar dmar mdangs //
zhi 'dzum chags nyams mchog tu rgyas //
dar dang rin chen ut+pal brgyan //
thabs mchog dgyes skyed tshul gyis rol //
bar khyams steng 'og phyogs bzhi ru :
lha yi gu ru srid thub 'dzin //
dkar ser rdo rje dril bu bsnams //
dar dang rin chen sna tshogs brgyan //
lha min gu ru rnam par rgyal //
ljang nag mkhar gsil lhung bzed 'dzin //
chos gos gsum gsol sprul sku'i tshul //
mi yi gu ru pad+ma 'byung //
dkar dmar rdo rje b+han+d+ha bsnams //
pad zhwa gsang phod chos gos gsol //
byol song gu ru seng rab brtan //
mthing nag cang te dril bu 'khrol //
dar dang rin chen rus pas brgyan //
kun kyang bzhengs stabs tshul gyis rol //
yi dwags gu ru rnam snang byed //
smug nag rdo rje phur bu 'dril /
khro bo'i chas rdzogs dor stabs bzhengs //
dmyal ba'i gu ru rnam par gnon //
dmar nag rdo rje sdigs pa bsnams //
'jigs rung khro chas dor stabs 'gying //
sgo bzhir pad nyi bdud bzhi'i steng //
rnam rgyal gshin rje rta mgrin dang //
bdud rtsi dkar ser dmar ljang mdog
/g.yas rnams lcags kyu zhags pa dang //
lcags sgrog rgya gram g.yon dril bu //
rang 'od yum 'khyud khro bo'i chas //
ye shes me dbus dor stabs 'gying //
zhi ba rdo rje dbyings kyi lha :
rig 'dzin bla ma'i dkyil 'khor rdzogs :
gzhan yang steng 'og phyogs mtshams su :
zhes sogs sbrel /
spyan 'dren nas bsnyen pa dzapa? bskul bar las byang ltar la /
bsnyen sgrub yan lag bzhi'i dzapa? dgongs bzlas pa bcas rang gzhung ltar bya /
gur drag la lha bskyed spyan 'dren rang gzhung dang /
bzhugs gsol phyag mchod las byang /
bstod pa bsnyen sgrub rang gzhung /
spro na tshe sgrub dang khyad par dbang sgrub lha lnga sbyor ba gnad che /
thugs rje chen po lha bskyed spyan 'dren rang gzhung /
bzhugs phyag mchod bstod las byang /
bsnyen sgrub las gsum gyi dzapa? dgongs bzlas pa bcas rang gzhung ltar bya /
dmigs bsal bum sgrub byed na ril bu bum sgrub gtsor bton /
dbang gi skabs su'ang khyug tsam sbyar dgos /
rta mgrin dang phag mo gnyis la lha bskyed spyan 'dren nas mchod bstod bzlas pa'i bar rang gzhung ltar btang ba las las byang kha 'gengs mi dgos /
sgrub thabs lnga kar bzlas pa'i mthar mchod bstod mdor bsdus bya /
chos srung gter srung la gtor ma 'bul /
phag mo'i gzhung ltar bshags skong grub na legs pas 'dir sbya /
 rjes las byang ltar tshogs byin rlabs nas lhag ma'i bar btang /
phag mo la rang gzhung gi tshogs mchod phul /
rdo rje'i glu dang /
bshags skong sbyor skabs de'i smon lam /
shis pa brjod /
thugs dam bskul ba phyin chad las byang ltar la /
gtang rag mchod bstod rjes bsnyen pa'i rjes su yod pa'i dngos grub len chog sbyar /
nongs bshags rjes mdun bskyed dam tshogs mgron rten la brtan bzhugs bya ba sogs gsang ba spyi'i 'gros ltar bya'o /
!
/dbang bskur ba'i cho ga rnam pa lnga'i sngon du 'gro ba sta gon gyi rim pa la /
sgrub gnas rnying pa dang ras bris kyi phyogs sa chog rgyas pa mi dgos pa'i rigs la /
bdag nyid lha'i rnal 'byor mdor bsdus byas la dkar gtor gtang zhing bgegs bskrad /
lha la snyan gsan dbab cing gnang ba bstsal ba grub thob bka' brgyad ltar dang /
rnam bum cho ga bsdus pas bsgrub /
las bum du bdud rtsi 'khyil pa'am rta mgrin bskyed bzlas bya /
slob ma sta gon gyi rim pa rnams kyang grub thob bka' brgyad nas blang ba'am /
mchog gling sgyu 'phrul ltar sbyar yang chog
/dbang rnams kyi rtsa ba bla ma zhi ba'i dbang la dkyil 'khor ras bris sam lha grangs kyi tshom bu bkod pa'i dbus su khri'u la bla ma'i gtor chen dang sku 'bag bris 'bur gang rung /
phyogs rnams su rnam bum /
dbu rgyan /
rdo rje /
dril bu /
cod pan /
sdom gsum chas gos tsakli /
rgyud kyi glegs bam /
me long /
gsang thod /
rig tsaka
/tshe 'brang /
tshe ril chang rnams bkod /
mdun du sman rag gtor gsum dang zhabs bsil /
nyer spyod bskor bsham bya /
yol ba'i phyi'i nye logs gar bder 'jug sgo'i khrus bum /
sgron me /
chu bum /
rdo rje /
'khar gsil lhung bzed chos gsum /
rnam gsum glegs bam phyogs bsdus /
rten 'brel bcu gnyis gzugs brnyan /
bkra shis rdzas rtags /
rgyal srid rnams bkod /
sbyong ba gul yungs til nag mig dar me tog
/gzhan yang phrin las la dgos pa'i gtor ma dang tshogs kyi yo byad sogs tshogs par bya /
de nas bla ma zhi ba'i phrin las btang /
bdag mdun tha dad dam /
dbyer med du bsgoms nas dzapa? khang phyes kyang chog
/bzlas pa ci 'grub bya /
bum lha skad cig gis gsal gdab /
gzungs thag blang la bzlas pa grub nas /
dbang chog gi dbu nas 'byung ba ltar tshe sgrub kyi dmigs bzlas tshe 'gugs bcas bya /
mchod bstod dang bum lha 'od zhu grub nas /
bka' srung mchod gtor 'bul /
'grub na bshags skong sbyar /
rig pa'i me tog dor la gnang ba zhu /
de nas sta gon byas pa'i slob ma rnams la khrus bya /
bgegs bskrad /
srung 'khor bsgom /
sems bskyed gsal gdab /
chos bshad ji ltar rigs pa dang khyad par /
de la 'dir skabs su babs pa'i gsang ba zab mo 'di'i lo rgyus cung zad 'chad na /
'phags mchog thugs rje chen po dang /
dpal chen rta mgrin zung du 'jug pa'i thugs rje'i rang gzugs gangs can grub pa'i dbang phyug thang stong rgyal po sogs mtshan mchog lnga dang ldan pa /
sangs rgyas gnyis pa pad+mA ka ra dang rnam dbyer med pa de nyid kyi ngo mtshar ba'i rnam par thar pa bsam gyis mi khyab kyang mdor bsdus pa dang /
phyi rabs gdul bya'i don du zab mo'i gter kha rgya cher sbas pa'i tshul rnams rje nyid kyi rdo rje'i gsung las bod kyi rnal 'byor thang stong pa :
sogs gzhung gi dbu nas 'byung ba'i lo rgyus le'u nyid bklag ste /
mthar phyin shog :
ces gsungs pa ltar grub pa'i dbang phyug chen po des zab gter ji snyed cig sbas pa'i nang nas snying po'i yang bcud grub thob thugs thig gi chos skor rnams /
gangs can tsam na 'gran zla bral ba 'jigs bral gyi slob dpon chen po mkhas shing grub pa yongs kyi khyu mchog pad+ma 'od gsal mdo sngags gling pa nyid dgungs grangs bco lnga bzhes pa'i skabs su /
grub thob chen po de nyid dngos nyams mnal lam rnams su yang yang zhal bstan cing byin gyis brlabs /
gdams pa dang lung bstan gyis dbugs dbyung ba'i rkyen gyis klong chen 'od gsal dgongs pa'i klong nas brdol yang ring du gsang ba'i rgyas btab /
phyis kyang yang yang lung bstan sogs kyis skabs phyes te nges pa can gyi dus la babs pas gtan la phab pa na gdul bya skal ldan rnams smin grol zab mos rjes su bzung bar mdzad pa'i nang tshan /
rdo rje sems dpa' sgyu 'phrul drwa ba gsang ba snying po'i rgyud don dang 'brel bar lam byed rnam bzhi'i gdams pa khyad par can ston pa sgrub thabs snying po skor lnga las rtsa bar gyur pa bla ma zhi ba'i smin byed kyi rim pa sgrub pa ste dbang gi babs lugs kyang /
gzhung las /
de yang 'og min gsang chen du :
zhes sogs dbang bskur las 'byung ba nyid brjod de /
byin rlabs mnyam pa med pa 'o :
zhes gsungs pa ltar kun bzang rdo rje 'chang nas khyab bdag 'khor lo'i mgon po'i bar smin grol gyi brgyud pa dang byin rlabs kyi gzi byin bar ma chad par byon pa'i dbang bskur rnams kyi thog ma theg pa bcu gcig gi dbang bskur ba sgrub pa la sogs kyis mtshams sbyar nas maN+Dal 'bul du gzhug
/bdag gi ston pa sogs gsol ba lan gsum gdab /
'jug sgo khrus dbang gis ma rtogs 'jig rten phal pa dang /
sgron me /
chu sbreng pa /
rdo rje rnams kyis log rtog mu stegs rtag chad lta ba sbyang /
skyabs 'gro lan gsum dang rab byung chas sbyin pas nyan thos dang /
rten 'brel gzugs byin pas rang rgyal te phyogs rtogs kyi dman lam sbyang /
kun rdzob smon 'jug dang don dam dbyer med sems bskyed cing brtan par byas pas ji bzhin ma rtogs pa theg chen gyi lam sbyang /
de nas mig dar me tog spyi mtshungs sbyin /
sngags sdom bzung bas phyi 'jug grub /
nang 'jug zhus gnang bya /
sngags kyis sgo dbye /
sngags spyi 'gres phyag bzhi bya /
dam chu sbyin /
slob ma bla ma zhi ba gtso bor bskyed la gnas gsum brlab /
spyan 'dren sngags bcas brjod la ye shes pa dbab cing brtan /
me tog 'bul /
rigs kyi gsang mtshan gdags la mig dbye /
dkyil 'khor bstan /
rten brten pa'i lha ngo sprad pas 'jug pa grub /
dngos gzhi'i dbang gi slad du maN+Dal phul /
gsol ba gdab /
bgegs zhi drag gis sbyang ba dang /
sdig ltung til gyis sbyang /
ji ltar bltams pa sogs kyis khrus dang /
me tog 'thor la shis brjod bya /
sngags kyi 'dul ba'i gzhi bya spyod la bum pas spangs pa dang /
dbu rgyan gyis rtogs pa /
thugs rdo rje /
gsung dril bu /
rdo rje ming gi cod pan rnams kyis dbang bskur /
dgongs pa'i don rnal 'byor rgyud la slob ma rdor sems bskyed /
rdor dril dang chu dbang bskur /
shis pa brjod /
gsang ba dang po rnal 'byor chen po'i chu bo bzhi'i dbang gi snying po mdor bsdus pa la slob ma bla ma zhi ba yum dang bcas pa bskyed la sngags tsam gyis ye shes pa dbab cing bstim /
dge ba'i bshes gnyen gyi dbang sdom gsum chas dngos sbyin /
de nyid bcu sogs rdo rje slob dpon gyi las sgrub par bsgo /
yi dam lha'i dbang /
bla ma'i sku 'bag gis dbang bskur /
snang ba lha dang gzhal yas su ngo sprad la de ltar sgom par 'doms /
pusti glegs bam dbang rgyud pod gtad /
bzlas lung sbyin /
sgra grags sngags su ngo sprad /
bzlas brjod la brtson pa dang sngags rgyud bshad par gdams /
yongs rdzogs phyag rgya chen po'i dbang me long du lha sku 'char ba bstan /
lhag pa bden gnyis dbyer med kyi gnas lugs ngo sprad cing sgom par gdams /
brtan byed bum dbang bskur dbang lha bstim /
rten snying brjod la rab gnas bya /
mchod cing shis pa dang /
bum dbang gi dag pa brjod /
gsang ba gnyis pa a nu yo ga'i mtshan bcas rdzogs rim gyi smin byed kyi sbyor ba gsang dbang bskur /
rtog pa brjod /
dngos gzhi sher dbang bskur /
dag pa brjod /
rang bzhin gsang ba a ti yo ga'i smin byed dbang bzhi pa bskur /
rtog pa brjod pas dngos gzhi grub /
mtha' rten rig 'dzin bla ma'i gtor dbang bskur /
dngos grub skul /
tshig bcas gtor rdzas sbyin /
bkra shis tshe dbang la dmigs pa spyi ltar 'bogs shing tshe 'gugs btang /
hrIHhrIHhrI:
gdod ma'i mgon po sogs gsol 'debs dang sngags sbrel mas tshe 'brang spyi bor bzhag
/tshe ril tshe chang sbyin /
A:
'khor 'das tshe bcud sogs kyis rgyas gdab /
bkra shis rtags brgyad /
rdzas brgyad /
rgyal srid bcas spyi 'gro'i sh+lo ka re res sbyin /
shis brjod rgyas par spel /
dam tshig khas blang /
gtong rag lus 'bul dge bsngo bcas kyis grub /
rjes tshogs mchod nas shis brjod bar phrin las ltar tshang bar bya'o /
!
/gur drag man gyi dbang rnams rtsa dbang sbrel mar bskur yang chog mod rgyas pa byed skabs stabs mi bde bas re re bzhin bskur na /
dkyil 'khor dbus rnam bum /
rgyab tu dpal gtor /
g.yas g.yon logs su dpa' gcig sku tsaka
/rak+sha'i phreng ba dang sngags byang /
gnam lcags rdo rje /
gsang thod /
rig tsag rnams dang mchod gtor sogs gong bzhin bkod /
sgrol dbang la mkho ba'i gdab phur /
phyag rgya bzhi /
bya 'ug sgro
/skam thun rlon thun /
sgrol gri
/hom gzar /
lcags hom ling+ga rnams nye bar bsdogs /
phrin las sgrub thabs dang sbrel ba btang la bzlas pa sogs zhi ba'i 'gros dang dmigs gsal gong smos ltar btang /
khrus /
maN+Dal /
mig dar /
me tog sbyin /
gsol gdab /
skyabs sems /
sdom bzung /
yol ba bsal nas nang 'jug la phyag bzhi bya /
gtso bo bskyed /
ye shes ba dbab cing brtan /
me tog 'dor /
mig dbye /
dkyil 'khor bstan /
dngos gzhi la /
bum pa rtsa dbang nang /
oM:
dbyings kyi bum pa sogs kyis bskur /
sku tsaka
/bzlas lung /
phreng bas gsung dbang /
rdo rjes thugs dbang rnam sa rang gzhung ltar /
gsang dbang /
sher dbang /
tshig dbang gsum ka rtsa dbang nas len /
mtha' rten sgrol dbang chas rnams slob dpon mdun du bkod /
drag sgrub ltar /
hU~M:
chos kyi dbyings las sogs kyis bskul bya /
bka' brgyad lta bu spyi 'gre'i gser skyems /
gzu dpang /
hom bskyed /
'gugs gzhug lan gsum /
rang gzhung /
hU~M:
pad+ma drag po'i 'gugs byed sogs phyag rgya bzhis 'gugs gzhug 'ching myos /
bya 'ug gis lha dbye /
thun khrag gis gzugs la dbab /
dbang gzhung gis las phur gtad /
tshe khrus dmigs pa phog la sngar gyi 'phros /
hU~M:
pad+ma drag po'i gsod byed sogs kyis phur bu gdab /
rtsa sngags la las sngags btags pa brjod la thun brdeg
/sgrol gris gtub /
ling ro hom gzar du blangs la zhal bstab brjod nas dkyil 'khor du 'bul ba dang slob ma la'ang sbyin /
dbang gzhung ltar gtor dbang bskur /
shis brjod sogs rjes spyi ltar dang las byang gi rjes rim bcas kyis grub bo /
!
/thugs rje chen po la /
dkyil 'khor dbus skye bdun ril bum /
g.yas g.yon du rnam bum /
dbang gtor zhi bshos /
mdun rgyab rnams su sku tsaka 'gro 'dul phyag bzhi pa dkar po la yum dmar po DAr thod 'dzin pas 'khyud pa /
gsung sngags byang shel phreng /
phyag mtshan phreng pad /
gsang thod rig tsaka rnams dang /
mchod gtor sogs gong bzhin bkod /
phrin las dang sgrub thabs sbyar ba btang /
bzlas pa bsnyen sgrub las gsum ci 'grub dang /
khyad par skye bdun ril sgrub sbyar /
gzhan rnams gong dang mtshungs /
dbang la khrus nas dkyil 'khor bstan pa'i bar 'jug pa gur drag ltar bya /
dngos gzhi la bum dbang gong bzhin dang rang gzhung sku tsakli
/gsung bzlas lung sngags phreng /
thugs phyag mtshan /
gsang dbang /
sher dbang /
ngo sprod bcas rtsa dbang /
mtha' rten ril bu bum dbang bskur la myang grol sbyin /
gtor dbang bla ma'i skabs ltar la /
oM AHhU~M hrI:
'gro ba 'dren mdzad 'phags mchog spyan ras gzigs :
zhes dang sngags yig drug tu bsgyur la dbang bskur /
bkra shis brjod pa sogs dang las byang gi rjes rnams bya'o /
!
/drag po rta mgrin la /
dkyil 'khor dbus su rnam bum /
rgyab tu dpal gtor rta zhal mtshan pa /
g.yas g.yon du sku tsaka rta mgrin gsang sgrub skyer sgang lugs ltar yum phag sngon gri thod 'dzin pas 'khyud pa /
sngags byang phreng dmar /
phyag mtshan rdo rje kha T+wAM rnge'u chung sdigs mdzub mdung thung rgyu zhags /
gsang thod /
rig tsaka mchod gtor sogs bkod /
gdab phur /
lcags hom /
ling+ga /
sgrol gri
/gtor zor gru gsum 'tshe yungs btsugs pa /
drag shing gi me hom rnams 'du bya /
phrin las sgrub thabs dang sbrel ba btang la bzlas pa sogs spyi khog snga ma rnams ltar dang /
dbang gi 'jug pa /
khrus nas lha ngo bstan pa'i bar gur drag ltar bya /
dngos gzhi'i thog mar bum dbang sngar bzhin bskur /
rang gzhung sku tsakli
/gsung bzlas lung dang sngags phreng /
thugs phyag mtshan /
gsang dbang /
sher dbang /
tshig dbang gsum sbyar /
rang gzhung gtor dbang bskur /
gdab phur gtad /
hom bskyed mdor bsdus bya /
rta mgrin sgrub thabs nang gi /
hU~M:
dkon mchog rtsa gsum sogs kyis 'gugs bstim dbye 'bebs dang /
rtsa sngags la spu gri btags pa brjod la phur pa gdab /
thun brdeg
/gris btub /
dum gcig zor gtor du bstab /
hom sbar ba'i nang du skad cig gis rta mchog rol pa'i dkyil 'khor gsal ba la bsgral pa'i sha khrag bdud rtsir bsam pa'i ling ro 'bul la sgrub sngags mthar /
sarba sha trUM big+h+nAn dz+wa la raM kha hi /
btags pa brjod mthar dmigs med du bzhag
/gur drag sgrub thabs gsham du yod pa'i zor bskul la /
hU~M:
rta mchog rol pa'i dkyil 'khor lha tshogs rnams :
zhes bsgyur ba dang bzlog sngags bcas brjod la gtor zor 'phang /
gtor snod sbubs pa'i 'og tu dam sri 'gugs gzhug byas la sgrub thabs rang gzhung ltar rta bro drug rgyas par brdung /
shis brjod sogs dang phrin las rjes rim rnams kyis grub bo /
!
/phag mo la dkyil 'khor dbus su thod pa mtshan ldan bdud rtsis bkang ba'i khar me long la sin+d+hur brdal bar oM gsum ma'i sngags bris pa dang dar dmar gyis bkab /
rgyab tu bdud rtsi ril bus bkang pa'i thod pa /
g.yas g.yon du phag mo dmar mo'i sku tsaka
/thod phreng me long /
dbang rdzas khyer bde'i sman raka gtor gsum mar me rnams dang /
gtor mchod rnams spyi ltar bkod /
phrin las sgrub thabs dang sbyar la bsnyen sgrub las sbyong bzlas pa bya /
lcogs na bdud rtsi ril bu sgrub pa sbyar la dzapa? ci 'grub bzla /
skong bshags tshogs mchod phul ba yan song nas phrin las ltar spyi skong yang btang /
rig pa'i me rtog dor la gnang ba zhu /
dbang gi 'jug pa khrus nas lha ngo bstan pa'i bar snga ma rnams ltar song nas /
dbang dngos gzhi la bdud rtsi'i thod pa spyi bor bzhag pa bum dbang /
dam rdzas sbyin pa gsang dbang /
sin+d+hu ra'i me long lte bar gtad cing thig le bya ba sher dbang /
ngo sprod kyis bzhi pa rnams bskur /
mtha' rten sku tsakli
/gsung bzlas lung dang thod phreng /
thugs me long /
thun mong sman raka gtor ma mar me /
khyad par bdud rtsi'i ril bu'i dbang bskur la ril bu sbyin /
phan yon gzhung ltar dang shis pa brjod /
de ltar rdo rje theg pa yi :
sogs kyis dam tshig bsgrag cing srung bar khas blang dang gtong rag lus 'bul sogs dbang gi rjes spyi ltar bya /
tshogs la rol /
lhag ma dang smon lam phag mo rang gzhung ltar dang /
bkra shis /
bskul ba chad brtan phyin chad phrin las ltar btang bas legs par grub bo //
'di ni khrid bcas rtsa dbang rgyas par sgrub pa'i skabs kyi lag len phyogs mtshon yin la /
mdor bsdus skabs zhi ba'i rtsa dbang tshang ba sngon du song nas gur drag phyin chad la gzhung gi dngos bstan ltar /
maN+Dal /
gsol gdab /
skyabs sems /
sdom bzung /
ye shes dbab brtan /
bum dbang /
sku gsung thugs dbang /
gtor dbang tsam sbrel bas 'thus shing /
rkyen sel dang dbang 'brel lta bur gtor dbang kho na bskur yang rung bas skabs phyed par bya'o //
nyon mongs rgyu spang ring rgyu las //
brgal te gsang mchog nye ba'i lam //
rang bzhin gsang bas rgyas thebs te //
grub gnyis rang dbang byed par shog
/sgrub thabs snying po skor lnga 'di nyid tshig nyung yang don shin tu zab la rgya che bas gsal byed re re bzhin gal che bar snang yang yig tshogs la 'jigs nas rje bla ma'i phyag bzhes dang zhal lung ma nor ba'i zin thun tsam du pad+ma gar dbang blo gros mtha' yas kyis tsa 'dra rin chen brag gi dben gnas su bgyis pa dge legs 'phel //

//
