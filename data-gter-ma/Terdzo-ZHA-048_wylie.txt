@#//
thugs rje chen po rgyal ba rgya mtsho lha lnga gzhung rkyang lugs su nyams su len pa'i zin bris pad+ma'i lcug ma zhes bya ba bzhugs so //
na mo gu ru lo ke shwa ra ya /
rtsa gsum dkyil 'khor kun 'dus pa //
rgya mtsho lnga yi lha tshogs la //
btud nas bsnyen cing sgrub pa'i tshul //
rtsa ba'i dgongs don snying por dril //
sgrub brgyud karma kaM tshang la bka' babs pa'i zab chos nor bu'i gram bur brdal ba'i yang gces mkha' 'gro'i srog tig gi sde tshan bka' gter chu bo bzhi 'dus rgyal ba rgya mtsho lha lnga zhes zab par grags shing byin rlabs kyi gzi byin dang ldan pa 'di nyid nyams su len tshul /
sba lcag dang ba mkhal ma'i lugs gnyis su grags shing /
phyi ma snga ma'i las tshogs lta bur 'gyur ba'i phyir nyams su len bya'i rtsa ba ni sba lcag ma yin la /
de'i gdams ngag grub chen pak+shi'i gzhung bla ma gnyan ras kyi zin bris bcas pa dang /
rtogs ldan mkha' spyod dbang po'i gsung la chos rje de bzhin gshegs pas zin bris su mdzad pa dang /
mtshur phu 'jam dbyangs chen pos rgyud gzhung gi dgongs pa rtsal du bton pa'i lugs gsum ni rtsa ba ste /
de dag gang la zhugs kyang mchog thun gyi grub 'bras mi slu bas khyad par ma mchis la /
phyis su grub brnyes chags med zhabs kyi zin bris che chung rnams ni mkha' spyod pa'i bzhed gzhung la grub chen chos kyi bla ma'i gdams ngag dang nyang dang sangs gling sogs kyi gter kha'i zab gnad kyang ci rigs pas brgyan par snang la /
de dag las dmigs pa lag len rgyas pa'i rigs rnams blo dman 'byor pa chung bas lag tu mi lon cing /
gsang sgrub 'khor lo gcig ma sogs zab gnad thun mong ma yin pa'i skor rnams zab dbang sngon du song ba'i brgyud 'dzin las khrom chos su spel bar bya ba ma yin pas /
'dir rje dkon mchog yan lag gis mdzad pa'i lha lnga'i sgrub thabs tshigs bcad ma dang 'brel bar gtor dbang gi byin rlabs tsam nos pa'i gang zag gis 'brel 'jog lta bur nyams su len pa'i tshul la /
gzhung las /
phyi ltar rgyal ba rgya mtsho'i tshogs //
ma lus phyi ru sgom pa dang //
nang ltar lus la 'god pa dang //
gsang ba rtsa la 'god pa dang //
yang gsang de nyid sems la 'god //
ces gsungs pa ltar bzhi /
phyi dkyil bsnyen pa'i rnal 'byor /
nang lus dkyil sgrub pa'i rim pa /
gsang ba rtsa dkyil las sbyor gyi tshul /
yang gsang sems dkyil snga ma gsum gyi grub mtha' lam du slong ba'o //
dang po ni /
gzhung las /
de ltar phyi sgrub bsnye+en pa la //
dkyil 'khor bca' gzhi mi dgos shing //
rgyun du yi dam nar mar bya //
zhes gsungs pas dkyil 'khor sogs bsham bkod kyi spros pa mi dgos /
'bul gtor lnga tshar bdun /
mchod yon sngon du 'gro ba'i nyer spyod phreng tshar du bsham /
bdud rtsi thod zhal /
sngon gtor /
tshogs kyi yo byad rnams 'du bya /
yar mar gyi tshes brgyad dgong mo dbang gi dus su dbu brtsams te /
snang srid byin rlobs ma'i gsol 'debs dang /
rang nyid thugs rje chen por gsal bas nang mchod byin rlabs byas la lcer myang /
skad cig gis khro rgyal rta mgrin du gsal bas bgegs gtor bsngos /
sku las ye shes kyi me 'bar bgegs lhag ma rnams bskrad /
me'i ra gur du gyur /
slar yang phyag mtshan mtshon cha'i tshogs spros /
rdo rje la sogs pa'i ra gur du gyur /
slar khro tshogs du ma spros pas 'ga' zhig zhal phyir gzigs zlog pa'i las mdzad /
la la nang du gzigs srung ba'i las mdzad par bsgom /
mchod pa byin rlabs dang /
skyabs sems nyer gcig gam gsum la sogs pa'i mthar spro na rdor sems bsgom bzlas ma rgyud spyi ltar byas /
tshogs gsag
/gsol 'debs /
tshad med bzhi bsgoms la tshogs zhing rang la bstim pa rnams ni sngon du 'gro ba'o //
dngos gzhi bskyed bzlas gnyis las bskyed chog yan lag bzhi rdzogs ni /
stong pa'i ngang las bde ba can lta bu'i sangs rgyas kyi zhing bkod pa phul du phyin pa'i dbus su mtshan nyid rdzogs pa'i gzhal yas khang gi nang du rin po che'i pad+ma'i sdong bu kha gsum du gyes pa'i dbus mar thugs rje chen po rgyal ba rgya mtsho /
g.yas rta mgrin dpa' bo rgya mtsho /
g.yon gsang ye mkha' 'gro rgya mtsho /
steng gi bar snang du slob dpon pad+ma grub thob rgya mtsho /
gdan 'og tu ma mgon dam can rgya mtsho'i dkyil 'khor te rgya mtsho lnga'i dkyil 'khor pa thams cad kyi gnas gsum byin gyis brlab /
ye shes pa gzhug
/dbang bskur /
rang rigs gtso bor gyur pas rgyas gdab /
de nas bzlas pa ni /
rgya mtsho lnga yi dkyil 'khor pa thams cad kyi thugs kar pad nyi zla ba'i gdan la hrIHyig dmar po re re'i mthar /
gtso bo la yig bcu /
rta mgrin dang gsang ye la rang sngags /
slob dpon pad+ma la badzra gu ru /
chos skyong ma mgon la rang sngags /
gsang ye la sngags ngo nang bstan g.yon du 'khor zhing /

gzhan rnams la phyir bstan g.yas su 'khor bar mos /
sngags bzlas pas sngags phreng sa bon dang bcas pa las 'od zer dpag tu med pa 'phros /
phyogs bcu'i rgyal ba sras dang bcas pa mchod /
thugs rgyud mnyes /
byin rlabs dang dngos grub thams cad 'od zer sna lnga'i rnam par byon rang la thim pas /
thog ma med pa nas bsags pa'i sdig sgrib las nyon bag chags dang bcas pa sang gis dag
/bsod nams dang ye shes kyi tshogs rdzogs /
bum gsang sher ye tshig gi dbang bzhi thob pas rgyud smin /
slar 'od zer 'phros /
khams gsum gyi sems can rnams la phog pas sdig sgrib thams cad skad cig la byang /
phyi snod pad+ma dbang gi dkyil 'khor /
nang bcud pho thams cad spyan ras gzigs /
mo thams cad gsang ba ye shes /
bdud dang log 'dren thams cad rta mgrin dbang chen /
phyogs dang mtshams rnams 'ja' 'od me dpung thig les shig shig tu gang /
mdor na gzugs snang thams cad rgya mtsho lnga'i lha tshogs kyi rang bzhin /
sgra grags thams cad yi ge bcu pa'i rang sgra /
dran rtog thams cad chos sku gnyug ma phyag rgya chen po'i rang bab tu mos la /
rigs dang mthun pa'i bgrang phreng byin gyis brlabs pa thogs te yi ge bcu pa la bzlas pa dngos gzhi bya /
thun mthar sngags gzhan gsum po'ang sham bur sbyar te bdun re tsam bzla'o //
rjes rdzogs pa'i rim pa bsgom pa ni /
thun 'jog pa na /
rang gi thugs ka'i hrIHlas 'od zer 'phros phyi snod gzhal yas khang nang bcud lha la thim /
de 'od du zhu 'khor rnams la thim /
de rnams bdag
/bdag nyid kyang 'od du zhu nas thugs ka'i hrIHla thim /
de mas rim gyis zhu ste nA dar thim /
de'ang stong nyid du yal /
bsgom med yengs med spros bral phyag rgya chen po'i rang ngo la ci gnas su mnyam par bzhag
/mthar zhal gcig phyag gnyis pa'i spyan ras gzigs su ldangs la /
khyer so gsum gyi rnal 'byor dang ldan pas dge ba bsngo zhing spyod lam thams cad tshogs kyi lam du khyer bar bya'o //
yang skabs rer ting nge 'dzin gyi khyad par 'di ltar yang bya ste /
bdag nyid kyis sngags bzlas pa ltar /
g.yas g.yon steng 'og gi lha tshogs rnams kyis kyang 'ur dir bzlas pa dang chabs cig sku las 'od zer mu med pa 'phros /
sems can thams cad la phog
/'jig rten dbang phyug gi go 'phang la bkod /
nyan rang rnams la phog
/theg chen gyi lam la bkod /
byang sems rnams la phog
/thams cad mkhyen pa'i go 'phang la bkod /
sangs rgyas rnams la phog
/chos gsung ba dang sems can gyi don la bskul bar bsgom mo //
bsnyen pa'i tshad ni dus zhag bdun nam nyer gcig
/grangs yig bcu 'bum ther gsum mam bcu /
bsnyen tshad song nas rta mgrin sogs sham bur sbyar nas bzla ste grangs tshad gsal kha ma gsungs so //
gal te sgrub mchod gtor dbang byed par spro na sngar bshams pa'i gtor ma la dmigs rten byas nas mdun bskyed yan lag bzhi rdzogs mchod bstod bdud rtsi phul ba'i mthar /
bzlas pa'i skabs su bdag mdun rnams kyi thugs srog sngags phreng bcas sngar ltar gsal /
bdag gi thugs ka nas 'od zer rtsa ba gcig la rtse mo lnga'i rnam par 'phros /
mdun bskyed lha lnga so so'i thugs kar thim /
de dag gi sku gsung thugs yon tan phrin las kyi byin rlabs thams cad 'od kyi rnam par bsdus nas rang gi thugs kar thim par bsgom /
tshogs mchod sogs rjes kyi bya ba rnams gzhung gsal ltar byas pas 'grub /
bsnyen pa tshugs pa'i nub thog ma dang /
dus bzang rnams su tshogs mchod bya ba'i tshe gong smos mdun bskyed nyid grub na legs la /
ma grub na bdag bskyed bsdu ldangs mthar tshogs byin brlab tshogs mgron nam mkhar spyan drang /
tshogs dang gtor ma gnyis ka bdud rtsir brlabs te phul la tshogs rdzas dngos grub tu rol /
lhag ma dang rjes chog gzhung gsal ltar la spyan drangs pa'i ye shes pa rnams sku rten sogs yod na rten bzhugs bya /
med na gshegs su gsol la bsngo smon bkra shis rnams bya'o //
'di kho nas kyang 'brel 'jog tsam gyi bsnyen pa ni grub pa yin no //
gnyis pa nang lus dkyil sgrub pa'i rim pa ni /
dkyil 'khor bca' gzhi mngon rtogs kyi dbur gsal ba ltar bkod /
yar mar tshes bcu gang rung gi dus su sngon dngos kyi bya ba rnams phyi sgrub ji lta ba bzhin las /
bskyed rim gyi khyad par rang nyid rgyal ba rgya mtsho'i thugs kar pad nyi bdud bzhi'i gdan la rta mgrin dmar nag khro tshul dur khrod chas kyis brgyan pa /
phyag g.yas dbang sdud phyag rgyas pad+ma dmar po'i phreng ba 'dren cing g.yon ut+pal dmar po'i zhags pa sdigs mdzub dang bcas te dkur brten pa /
dbu gtsug rta mgo ljang zhur rta skad 'tsher bas srid gsum g.yo ba /
zhabs g.yas bskum g.yon brkyang ba'i thugs kar pad nyi la hrIHdmar sngags phreng g.yas su 'khor ba /
lte bar pad+ma'i ze'u 'brur gser gyi rdo rje rgya gram kyi lte dbus su chos 'byung bsnol ma zur drug dga' 'khyil dang bcas pa'i dbus su pad nyi ro'i steng du gsang ba ye shes /
gsang bar pad+ma 'dab bzhir rigs bzhi'i mkha' 'gro yab yum dkar ser dmar ljang gri thod 'dzin pas rnal 'byor ma'i gdan 'degs pa'i tshul can /
mgrin par pad zla la spyan ras gzigs dmar po bgrang phreng dang pad+ma 'dzin pa bzhengs stabs /
spyi bor slob dpon pad+ma'am sangs rgyas snang ba mtha' yas bka' brgyud bla ma'i tshogs bcas gsal btab la yan lag bzhi rdzogs gzhung ltar bya /
de'ang mngon rtogs kyi gtso bo'i bskyed chog grub pa'i mtshams su lus dkyil 'di bzhin gsal btab la gnas gsum byin rlabs sogs la 'jug
/mkha' spyod pa'i bzhed par phyi dkyil yang bkod pa yin yang gzhung don snying po 'di nyid ngo mtshar che'o //
'dir spyi mgrin gyi lha bkod tshul yang gang de'i bzhed pa yin yang bsdu na mgrin pa'i lha mi bkod /
bla ma rigs bdag gi tshul du bsgoms pas chog
/bzlas pa ni /
nus na rlung bum pa can dang sbyar nas rlung sngags dbyer mi phyed pa'i bzlas pa la gtso bor bya /
mi nus na gzhung las /
rlung bzung sngags bzlas gang goms bya //
zhes 'byung bas bar rlung tsam la brten te ngag bzlas byas kyang chog pa ni gsang sgrub la'ang shes par bya'o //
ting nge 'dzin ni /
lte 'og tu gtum mo a shad dam thig le me'i rang bzhin dmar zhing 'tsher ba gsal gdab /
rlung phyir 'gro ba'i tshe snying ga'i sa bon sngags phreng gtum mo'i me dang bcas pa'i 'od zer gyis brtan g.yo snod bcud 'khor 'das kyi chos thams cad byang chub sems kyi rang bzhin du bzhus /
rlung nang du 'ong ba'i tshe de dag sna bug gnyis nas brgyud de lte ba'i me la thim pas /
sdong rtsa mar khus brlan pa bzhin du gtum mo'i me lce har gyis 'bar pas bde chen gyi ye shes skyes par mos la stong nyid ngang du bzhag
/yang 'od zer sngar bzhin 'phros /
phyogs bcu'i sangs rgyas sras dang bcas pa spyan drangs /
byang sems su zhu ba me la thim /
dbang dang byin rlabs thob cing bde chen skyes /
yang 'od zer 'phros /
'gro ba drug la phog
/byams pa dang snying rje drag tu bskyed pas de dag byang sems su zhu /
snying rje'i ngang du rlung rngubs pas me la thim par mos la stong nyid du bzhag
/mthar lus dkyil gyi lha rnams rang gnas su 'od du yal nas mkha' la sprin dengs pa ltar mi dmigs pa'i ngang nas rlung bzlas bya /
bzla bya dngos gzhi yi ge bcu pa /
grangs sngar dang 'dra /
rtags mthong nas sngags yongs rdzogs sbrel la bzla gsungs kyang da lta'i phyag len du rta sngags mi sbrel bar 'dug
/bdag mdun sgom tshul rnying ma spyi mtshungs bya chog kyang phyag rgyun du thun stod bdag bskyed thun smad mdun bskyed mchod bstod sogs spros pa che bar mdzad par snang /
sgrub pa rdzogs pa'i mjug tu dngos gzhi'i bzlas sgom rnams khyug tsam re byas la /
snying ga'i sa bon las 'od zer lcags kyu'i dbyibs can me 'od ltar rno zhing tsha la gdung ba phrom phrom shar shar du 'phros pas snod bcud kyi dwangs ma spyi dang /
dmigs gsal yid la 'dod pa'i dngos po dbang du bsdus nas snying ga'i sa bon dang thod pa'i rdzas la thim par mos la /
sngags rnams sbrel ba'i sham du /
ba su sid+d+hi nA nA khA d+he sid+d+hi sarba sid+d+hi pha la hU~M/
sid+d+hi sid+d+hi sa ma ya sdus sdus hU~M hU~M puSh+TiM pA shaM ku ru hU~M/
rat+na sid+d+hi sa ma ya hrIM hrIM dzaHdzaH
zhes btags pa ji tsam 'os pa bzla'o //
gsum pa gsang ba rtsa dkyil las sbyor gyi tshul ni /
bca' gzhi nang sgrub ltar bya /
bskyed rim gyi skabs su /
sngon 'gro'i chos rnams song ba'i mtshams su /
oM ma hA shUn+ya tA sogs brjod /
gzung 'dzin chos rnams stong par gyur //
stong pa'i ngang las pad nyi dang //
zla ba'i gdan la rang sems hrIH
yongs gyur pad+ma hrIHyis mtshan //
'od 'phros 'gro ba'i rgyud sbyangs shing //
rgyal ba'i byin rlabs bsdus nas thim //
de las bdag nyid spyan ras gzigs //
zhal gcig phyag gnyis sku mdog dmar //
g.yas brkyang g.yon bskum gar gyis bsgyings //
dbu skra gyen brdzes dar gyis brgyan //
rin chen rgyan gyis mdzes par spras //
phyag g.yas pad phreng g.yon pad+ma //
gsang ba ye shes yum gyis 'khyud //
dmar mo gcer bu spyan gsum pa //
phyag g.yas gri gug g.yon thod khrag
/thod pa skam po rus rgyan can //
rin chen sna tshogs dar dpyang brgyan //
ye shes me ri'i dbus na bzhugs //
yab kyi sku la rtsa gsum dang //
'khor lo lnga po gsal ba yi //
spyi bor bde gshegs spyan ras gzigs //
dkar po 'khor lo dril bu can //
rtsa 'dab mkha' 'gro sum cu gnyis //
'khor lo gri gug thod khrag 'dzin //
mgrin par pad+ma'i spyan ras gzigs //
dmar po pad+ma dril bu can //
rtsa 'dab mkha' 'gro bcu drug ni //
pad+ma gri gug thod khrag 'dzin //
snying gar rdo rje spyan ras gzigs //
mthing ga rdo rje dril bu can //
rtsa 'dab rdo rje mkha' 'gro brgyad //
rdo rje gri gug thod khrag 'dzin //
lte bar rin chen spyan ras gzigs //
ser po rin chen dril bu can //
rtsa 'dab mkha' 'gro drug cu bzhi //
rin chen gri gug thod khrag 'dzin //
gsang bar las kyi spyan ras gzigs //
ljang gu rgya gram dril bu can //
rtsa 'dab las kyi mkha' 'gro bzhi //
rgya gram gri gug thod khrag thogs //
kun kyang rin chen rus pas brgyan //
yab rnams thugs kar rta mgrin dang //
yum rnams thugs kar phag mo gsal //
rang gi spyi bor bla ma dang //
lte bar dpa' bo ging chen bzhi //
gsang ye'i spyi bor na bza' dkar //
lte bar rigs bzhi'i mkha' 'gro ma //
kun kyang thod pa skam rlon dang //
rin chen rus rgyan dar gyis mdzes //
pad+ma nyi zla ro gdan can //
me dpung 'bar ba'i dbus su 'gying //
de dag ma lus thams cad kyi //
spyi bor zla steng sogs gnas gsum byin rlabs nas dbang bskur rgyas gdab bar dkyus bzhin bya'o //
bzlas pa'i skabs /
'dom bar du yaM las rlung dkyil ljang gu yaM gis mtshan pa yang zhing g.yo ba /
lte 'og dbu ma'i nang du a thung dmar po mtshan nyid bzhi ldan /
spyi gtsug dbu ma'i yar sner haM yig dkar po 'khyil zhing 'dzag la khad pa rnams gsal btab la rlung ro dgu phrugs su 'bud /
steng 'og gi rlung kha sbyor ba'i rkyen gyis rlung dkyil g.yos /
gsang gnas kyi 'khor lo'i lha rnams bde ba chen po'i rang bzhin du 'bar /
des gtum mo'i me sbar /
des lte ba'i 'khor lo'i lha rnams bde chen du 'bar ba sogs rim bzhin spyi bo'i bar du 'bar bas haM yig bzhus /
de las byang chub sems kyi rgyun babs pas spyi bo'i rtsa 'khor gang /
dga' ba'i ye shes skyes par mos la rlung bzung zhing yid bzlas bya /

de bzhin du byang sems babs pas mgrin pa'i rtsa 'khor gang /
mchog dga' skyes /
snying ga gang /
khyad dga' skyes /
lte ba gang /
lhan skyes dga' ba la sems bzung zhing yid bzlas so sor bya /
de nas rlung phyir bsal ba'i tshe thugs srog hrIHlas 'od zer 'phros /
rgyal ba sras bcas /
'gro ba rigs drug sogs 'khor 'das phyi nang snod bcud thams cad rlung nang du rngubs pa dang dbyer med du bsdus /
dngos 'dzin 'khrul rtog gi bag chags thams cad bde chen 'bar ba'i mes bsregs /
rlung sems ye shes chen po'i rang bzhin dwangs ma'i thig ler thim /
stong nyid snying rje dbyer med tha mal shes pa ma bcos gnyug ma khyab brdal chen po phyogs med ris med kyi rtsal chen sbyangs la bzlas pa bya /
mdun rten la'ang rang nyid ji lta bar bskyed cing spro bsdu bya /
thun mthar bdag mdun thugs ka'i 'od zer lcags kyu'i dbyibs can tsha la gdung bas skye 'gro pho mo'i snying ga dang gsang gnas nas bzung ste rang dbang med par mdun du bkug
/slar yang 'od zer gyis gdungs pas mar gsar nyi mas bzhu ba bzhin de dag byang sems dkar dmar gyi ngo bor zhu ba /
sgrub rdzas dang rang gi gsang ba'i lam nas drangs thugs srog hrIHla thim par mos la byams snying rje drag tu bsgom /
bzla ba'i sngags sham bu bcas kyi grangs /
dus /
zlo tshul sogs gong dang mtshungs /
'dir thun mong gi las gtso bor sgrub na sba lcag dang ba mkhal sogs kyi bca' gzhi dgos kyang mchog sgrub la de dag med kyang chog pas 'jug pa bde ba gtsor bton pa yin no //
sgrub pa de nyid grub ma thag par mar khu yam shing /
rin chen zas nor gos dar 'bru sna shing tog sogs gang 'byor la snang ba dbang sdud kyi sbyin sreg spros med lugs spyi ltar bya'o //
bzhi pa yang gsang sems dkyil grub mtha' lam slong ni /
lus gzhal yas khang /
sems nyid kyi ngo bo bla ma /
gti mug spyan ras gzigs /
rtog tshogs sangs rgyas stong rtsa /
zhe sdang rta mgrin /
'dod chags gsang ye /
nga rgyal dpa' bo /
phrag dog dpa' mo /
khams lnga rigs lnga'i mkha' 'gro
/tshogs drug yul dang bcas pa mchod pa'i lha mo /
dge sdig gi rtog pa dam can srung ma ste /
de dag ma rtogs pas 'khor ba'i rnam pa /
rang bzhin rtogs pas myang 'das kyi ngo bo /
lha sku sems kyi rang rtsal /
sgra grags stong brjod med /
rig pa gdod nas spros bral chos sku yul dang yul can las 'das pa'i gnas lugs gnyug ma'i don la blo rang bab tu gnas pas sgom bzlas thams cad mthar thug gi lam du bslang bar bya'o //
gzhan yang grub chen karma pa'i gdams ngag bsre ba skor gsum zhes lha dgu lha lnga bsnyen sgrub spyi'i zab gnad 'di ltar gsungs te /
rlung ro drag tu 'bud /
me las 'od 'phros /
rgyal ba sras bcas kyi sku gsung thugs kyi byin rlabs bsdus /
lte ba'i me dang thugs ka'i hrIHla thim /
lus kyi nang mes gang /
mos gus drag tu bya /
nad gdon sdig sgrib thams cad bsregs par bsgom /
mthar gnyis med phyag rgya chen po'i ngang du bzhag pa ni longs skur bsre ba'o //
yang res 'ga' gzhan dbang du bya 'dod pa'am /
yid yul du sdug cing chags pa'am /
snying rje ba'am /
zhe sdang ba sogs gang byung yang rang nyid sku mdog dmar ba las 'od zer lcags kyu lta bu 'phros /
dmigs yul gyi gtsor byas pa'i sems can thams cad bkug
/byams snying rje drag tu bsgom /
lte ba'i me dang thugs ka'i hrIHla thim /
mthar mi dmigs pa'i ngang du bzhag pa ni sprul skur bsre ba'o //
de nas lus btang snyoms skyil krung mnyam gzhag
/ngag btang snyoms smra brjod bral ba /
sems btang snyoms phyag rgya chen po'i ngang la bla ma'i rnal 'byor dang lha sku snang la rang bzhin med par bsgom /
phyi snang ba rgya yan /
nang rig pa rang grol /
lus ye shes kyi lus /
rtsa ye shes kyi rtsa /
rlung ye shes kyi rlung /
de nyid kyi ngang las glo bur gyi rnam rtog dkar nag gang skyes kyang skyes pa'i ngo bo la cer gyis bltas pas rtog pa de rang skye med rtsa bral 'gag pa med pa /
dmigs gtad bral ba lhang lhang 'char ro //
'di ni chos sku dang bsre ba mchog gi gtum mo zhes bya'o //
zhes gsungs pa nyid rgyun gyi nyams su blang bya'i snying po'o //
sgrub pa snga rjes kyi bar du mchod gtor kha gso ba'am /
yun ring na brje ba dang /
nang gsang sgrub pa la dgong mo'i thun thams cad du tshogs mchod grub na legs shing ma grub na sgrub pa gang yin grub pa'i mjug tu tshogs gtor rgyas pa bya /
grol khar gtor dbang tsam la brten pa'i dngos grub blang chog dang mtha' rgyas sogs mtshams kyi khrigs dang spang blang spyi ltar la /
'di nyid mkha' 'gro rgya mtsho'i srog snying shin tu gnyan pa'i gnad kyis nang gsang sgrub pa la zhugs khar dam tshig sel sbyor dang mkha' 'gro chos srung la tshogs gtor /
mtshams 'og tu dam sel can gyi 'grul mi bya ba sogs dkyus las dam tsam bya ba gal che'o //
'khrul blos nyes byas rgya mtsho lnga yi lhas //
tshangs par bzhes la 'brel bcas rnal 'byor kun //
pad+ma rnam par rgyas pa'i dkyil 'khor du //
mi zad rgyan gyi 'khor lo lnga 'grub shog
/ces pa 'di'ang khyab bdag 'jig rten dbang phyug kun mkhyen bla ma'i bka' yis rjes su gnang ba ltar spyan ras gzigs dbang karma pa'i chos rigs su skyes pa blo gros mtha' yas kyis gzhung dang yig rnying gter kha rnams kyi dgongs pa gung spros te sbyar ba dge legs 'phel ///
/
