@#//
lhag pa'i lha spyi la 'jug pa'i sku gsung thugs kyi dbang bskur ba rdo rje gsum gyi rgyan zhes bya ba bzhugs so //
rdo rje sems dpa'i ye shes sku
/rdo rje slob dpon la btud nas //
rdo rje theg pa'i smin byed bcud //
rdo rje gsum gyi dbang bskur 'bri //
'di ltar theg pa chen po gsang sngags kyi lam la mos pa cung zad brtan kyang zab mo'i don ji bzhin du 'dzin pa'i skal ba mi ldan pa dang /
de las gzhan pa'ang rung ste thun mong gi gdul byar gyur pa rnams la dkyil 'khor du 'jug pa'am bum dbang tsam las /
dbang gong ma rnams mi sbyin par 'phags yul dang gangs can gyi ljongs 'dir sngar byon pa'i rdo rje 'dzin pa chen po rnams kyis bzhed cing phyag len du'ang mdzad pa las /
'dir sku gsung thugs kyi dbang bskur ji ltar bgyi ba'i tshul snying por dril ba ni /
bum dbang dang lha dbang yan so so'i gzhung ltar grub rjes /
des bcom ldan 'das 'di /
zhes bya ba'i sku'i dbang bskur pa thob /
khyed rang rnams kyi lus kyi sgo nas bsags pa'i sdig pa dang sgrib pa sbyangs /
gnas skabs su lus lhar bsgom pa la dbang /
mthar thug snod bcud kyi chos thams cad snang stong sgyu 'phrul drwa ba'i bdag nyid bcom ldan 'das kyi sku mi zad pa rgyan gyi 'khor lor byin gyis brlabs pa yin snyam du mos pa mdzod /
spro na shis pa brjod /
de nas gsung gi dbang bskur ba'i slad du /
slob dpon gyi thugs ka nas sngags kyi phreng ba mar me gcig las gnyis mched kyi tshul du byung ba zhal nas thon /
khyed rang rnams lhag pa'i lhar gsal ba'i zhal du zhugs /
thugs ka'i sa bon gyi mthar g.yas skor du 'khod pas /
brtan g.yo'i sgra skad thams cad grags stong gzhom med rdo rje gsung gi ngo bor dag par gyur pa'i mos pa dang bcas te sngags 'di'i rjes zlos lan gsum mdzod /
ces rjes zlos byar gzhug
/spro na /
de nas khyed rang rnams kyis slob dpon la drin lan gyi tshul du me tog 'thor bzhin pa dang bcas pas 'di'i rjes zlos mdzod /
bcom ldan bdag gis bzung lags kyis //
bcom ldan bdag la byin gyis rlobs //
lan gsum /
slob dpon gyis khyed rang rnams kyis phul ba'i me tog gi phreng ba de nyid sngags kyi phreng bar byin gyis brlabs te spyi bor bzhag pas snying ga'i sngags phreng byang chub ma thob kyi bar du brtan cing nus ldan du byas pa'i mos pa mdzod /
bcom ldan 'di la bstsal lags kyis //
bcom ldan 'di la byin gyis rlobs //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
rdo rje slob ma 'di rnams kyi rgyud la bcom ldan 'das kyi gsung gsang sngags kyi byin rlabs ma lus pa 'jug cing brtan par gyur cig
/ces sam /
yang na /
de brtan par bya ba'i slad du sngags kyi phreng bas kyang dbang bskur ba'i mos pa mdzod /
A:
sangs rgyas kun gyi gsung gi mdzod :
rang byung gsang sngags rdo rje'i sgra :
gsung dbyangs yan lag drug cu'i dbang :
brgyad khri bzhi stong chos kyi sgo :
bsam yas gdul bya'i bsam pa bzhin :
yongs su sgrog pa'i dbang bskur ro :
rtsa sngags mthar /
wA ka a b+hi Shiny+tsa A:
zhes pa gnyis gang rung bya /
des bcom ldan 'das kyi gsung gi dbang bskur pa thob /
khyed rang rnams kyi ngag gi sgo nas bsags pa'i sdig pa dang sgrib pa sbyangs /
gnas skabs su ngag sngags kyi 'khor lor bsgom pa dang /
mthar thug 'khor 'das kyi sgra skad thams cad grags stong gzhom med bcom ldan 'das kyi gsung mi zad pa rgyan gyi 'khor lo'i ngo bor byin gyis brlabs pa yin snyam du mos pa mdzod /
spro na shis pa brjod /
de nas thugs kyi dbang bskur ba'i slad du /
lha sngags kyi snang cha thams cad 'dzin med khyab brdal spros pa dang bral ba'i ngang du thim pas /
'od gsal stong nyid nam mkha'i dbyings lta bu rgyud la skyes pa'i mos pa dang bcas te de'i ngang du cung zad re mnyam par 'jog mdzod /
de'i don me long gi gzugs brnyan snang la rang bzhin ma grub pa 'di nyid kyis mtshon pa yin te /
hU~M:
chos kun me long gzugs brnyan bzhin :
spros med stong gsal mtha' bral dbyings :
rang byung ye shes rol pa'i rtsal :
'gag med sgyu ma'i ltad mo la :
sgyu ma mkhan gyis rol pa bzhin :
spros bral ka dag ngang du zhog :
rtsa sngags mthar /
tsit+ta a b+hi Shiny+tsa hU~M:
des bcom ldan 'das kyi thugs kyi dbang bskur pa thob /
khyed rang rnams kyi yid kyi sgo nas bsags pa'i sdig pa dang sgrib pa sbyangs /
gnas skabs su yid 'od gsal gyi ting nge 'dzin bsgom pa la dbang /
mthar thug 'khor 'das kyi rtog tshogs thams cad rig stong spros bral bde ba chen po'i bcom ldan 'das kyi thugs mi zad pa rgyan gyi 'khor lor byin gyis brlabs pa yin snyam du mos pa mdzod /
shis pa brjod /
rjes spyi dang 'dra'o //
rdo rje gsum gyi byin rlabs kyis //
rdo rje'i ye shes mngon byed pa //
rdo rje theg pa'i lam bzang gis //
rdo rje'i rig 'dzin grub gyur cig
/ces pa'ang lhag pa'i lha spyi la 'jug pa'i sku gsung thugs kyi dbang bskur ba ji ltar bya ba'i tshul snying por dril ba'i le'u tshan no //
zhes pa'ang mkhyen brtse'i dbang pos so ///
/
