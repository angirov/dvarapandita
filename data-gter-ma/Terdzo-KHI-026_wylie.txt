snyan brgyud gnad tig phur pa'i bsnyen sgrub zin bris bzhugs /
na mo gu ru badzra ku mA ra ya /
snyan brgyud phur pa'i gnad tig gi bsnyen sgrub nyams su len pa la sbyor dngos rjes gsum las /
dang po sbyor ba yo byad kyi gshom ni /
dam tshig gi bris sku sogs rten bkram pa'i mdun gyi stegs bu'am gtor bang nang du 'dzom na ras bris kyi dkyil 'khor bkram /
ma 'dzom na maN+Dal steng me tog sngon po'i tshom bu gtso bo gcig
/'khor bcu dang /
de rgyab sgo bzhi'i tshul du bzhi bkod pa'i khar 'phrul stegs steng e khrom la bsnyen phur yungs dkar gyi thum btags pa la byug bdug brab gsum gyis gzi byin bskyed pa bkod /
mdun du mchod gtor dpal bshos mtheb skyu bcus bskor ba'i g.yas su smin lugs dam can spyi gtor /
g.yon du phur srung bcu drug gi gtor spungs /
gsum ka dar gdugs mthing ga bcas /
de'i g.yas g.yon du sman raka chu gnyis nyer spyod phreng tshar ram bskor bsham /
rgyab ngos su tshe 'brang bum gzugs /
g.yas g.yon du mngar gsum dang sbyar ba'i tshe ril chang /
tshe mda' dar sna me long g.yu byang nr-i yig btags pa rnams bzhag
/gzhan yang sngon 'gro dkar bgegs /
gter srung gtor 'bul /
tshogs byed na de'i chas dang /
chad brtan /
nyer mkho rnams tshogs par bya'o //
gnyis pa dngos gzhi la bsnyen sgrub las sbyor gsum las /
dang po ni /
sngon 'gro sna sel sAts+tsha chu gtor /
gsung rab klog pa /
bshags sbyong sogs spyi 'gre ltar ci 'grub bya /
phyi dro zhig nas thun gyi dbu brtsam ste rnam 'joms kyis bsgrubs pa'i khrus chab kyis gnas khang yo byad thams cad la 'thor /
dkar gtor spyi 'gro btang /
sgo drung tho dkar po btsugs pa la rgyal chen bskyed bstim dang gtor 'bul yang spyi ltar bya /
tshig bdun dang spros bral bde chen lta bu'i brgyud 'debs gtang /
skyabs 'gro sems bskyed yang dag zab tig kha bsgyur can tshar gsum /
bgegs gtor byin brlab bsngo ba rnams smin lugs ltar spyi 'gro byas /
gu gul bdug
/yungs thun dang sum b+ha ni'i drag sngags kyis bgegs bskrad /
gter gzhung srung ba'i skabs ltar srung 'khor bsgoms la srung sngags lan mang du brjod /
nyin dang por phur pa byin brlab ni /
bsdus pa gter gzhung dbu nas 'byung ba des kyang 'thus mod /
sa phur ltar grub na legs pas sngags so sor brjod la byugs bdug brab gsum dang /
byin rlabs rnams de ltar byas la e khrom du brtan par gzug
/gter gzhung /
sangs rgyas thams cad 'dus pa'i bdag :
sogs dang sngags mang du brjod /
de nas mchod pa byin brlab /
raM yaM khaM:
rnam dag chos dbyings ngang nyid las :
rang byung mchod pa'i sprin phung 'di :
kun bzang mchod pa'i sprin lta bus :
dpag yas nam mkha' gang bar gyur :
oM badzra ar+g+haM sogs nas /
shab+da pU dza sa ma ye hU~M:
sarba pany+tsa a mr-ita rak+ta ba liM ta AHhU~M:
lan gsum brjod /
de nas mngon rtogs ting 'dzin rnam gsum nas bdag mdun dbyer med du byas la dam tshig gi dkyil 'khor rdzogs par bskyed /
ye shes pa spyan drangs nas bstim /
phyag mchod bstod pa'i bar du gtang /
de nas dzapa? dmigs bsnyen pa ma rdzogs bar du sngags phreng yab yum zhal du 'khor ba do li'am mgal me bskor ba lta bu kho nar dmigs pa gtad la kI la 'bru dgu pa bzla dgos pas /
thog mar phreng ba byin rlabs spyi 'gre'am /
dbyangs gsal dang /
oM ru tsi ra ma Na pra brta na ye swA hA/
zhes lan bdun brjod pas byin brlabs nas bzlas pa la 'jug
/thun mthar sgrub sngags phreng skor tsam bzla /
dbyangs gsal yig brgya rten snying rnams lan gsum gsum brjod pas lhag chad kha bskang zhing brtan par bya /
ye shes lha tshogs sogs kyis stong tshigs phul /
dgong thun 'di'i mjug tu bka' srung spyi bye brag gi gtor 'bul re grub dgos pas /
spyir smin lugs dam can spyi gtor nyid legs shing /
bstod pa'i 'phros su bye brag phur srung gtor chog re dgos pas /
skabs 'dir phur srung gtor 'bul sa phur ltar mdzad na legs shing nyung dgos skabs smin lugs rjes 'brang nang gsal des kyang chog
/skabs 'dir dgong re bzhin 'grub na legs shing ma 'grub na nyin dang po dang /
nya stong brgyad gsum /
bsnyen sgrub las gsum so so grub pa'i skabs /
thams cad kyi rjes rnams la tshogs mchod re phul dgos pas 'don cha yang dag zab tig nas len dgos /
tshogs kyi thog mar brjod med don bshags ye shes sku mchog tshar re gsung ba phyag len yin zhing /
de 'phros sman gtor rak+ta mar me'i skong ba bcas pa'ang tshar re ma chag na legs /
de nas tshogs byin rlabs nas lhag ma'i bar du gtang /
lhag ma sgrub pa ma grol bar phyir mi gtong bar snod gcig tu khebs kyis bkab /
de nas tshogs mgron la gtang rag mchod bstod las byang ltar dang /
ma rnyed yongs su sogs dang /
yig brgya brjod la nongs bshags bya /
'dir ni rten dang sogs kyis brtan bzhugs bya /
bdag bskyed 'od gsal du bsdu zhing thun mtshams kyi lhar ldang ba dang /
bsngo smon shis brjod rnams zab tig ltar bya /
zab tig las blang dgos rigs tshogs ma gtogs gzhan kun mkhyen bla ma nyid kyis mdzad pa'i rgyun khyer la cha tshang yod pas de ltar gnang bas 'thus /
'di man chad thun gzhan rnams la dkar bgegs bsngo ba dang bgegs bskrad rnams mi dgos pas /
srod thun la tshig bdun gsol 'debs /
le'u bdun ma nas /
dpal chen rdo rje gzhon nu'i dgongs pa yis :
sogs tshig rkang lnga /
bskal pa me ltar 'bar ba'i gzhal yas sogs tshig rkang lnga gsung srol snang /
de nas skyabs sems /
srung 'khor gsal 'debs /
mchod pa byin brlab /
mngon rtogs nas bstod pa'i bar dang /
phreng ba byin brlab bcas bsnyen thun gzung /
thun mjug sgrub sngags /
kha skong stong tshigs sogs nas /
'od gsal bsdu ldang /
bsngo smon shis brjod bcas nyal ba'i rnal 'byor la 'jug
/thun re re bzhin mchod pa kha gsos la bdud rtsis bran pa'ang ma chag par bya /
phyir nangs thor thun la ldang ba'i rnal 'byor gyis ldang /
ngag byin brlab /
bdud rtsi ril bu'am chos sman myang /
tshig bdun nas brtsam /
mjug gi shis brjod bar srod thun dang 'dra /
de lta bu'i snga dro /
phyi dro /
srod thun te thun bzhi'am /
thor thun mi lcogs na /
snga /
phyi /
srod thun gsum gcod lugs de kho na ltar la /
phyi thun nam dgong thun gsham du gtor 'bul ma chag pa dang /
tshogs mchod nam 'grub kyang skabs der phul lugs nyin dang por smros pa ltar ro //
de lta bus bsnyen pa rab 'bum phrag bcu /
ma grub na bdun rdzogs pa dang /
gnyis pa sgrub pa ni mchod gtor kha gso /
dkar bgegs bsngo ba dang bgegs bskrad bskyar grub na legs /
srung 'khor gsal 'debs sogs 'don 'grigs sngar ltar la bzlas pa'i thog mar sgrub sngags la /
phaTa? dzaH
btags pas mdun dkyil gyi go sar dzapa? khang dbye /
thog mar 'bru dgu stong phrag tsam bzla /
de nas do li la spro bsdu'i dmigs gnad sbyar te sgrub sngags bcu bzhi pa la bzlas pa'i dngos gzhi bya /
thun mjug gi bya ba sngar dang 'dra ba las dzapa? khang rang la bsdu ba tsam khyad par ro //
de lta bus sgrub sngags 'bum tsho bcu bzhi ni tshad yin la /
bye ba bzlas kyang chog pa gter gzhung las gsungs so //
de ltar sgrub pa thems nas gsum pa las sbyor ni /
'don 'grigs dang dmigs gnad kyi gzhi sgrub pa'i skabs dang 'dra ba las bsnyen sgrub sngags stong rtsa re tsam dang /
sgrub sngags la spu gri btags pa bzla /
thun rjes sogs 'dra /
dmigs pa rang gi thugs ka'i 'od zer mdun bskyed la phog
/de las 'od zer tsha zhing rtsub pa 'phros /
khro bcu phra thabs sgo ma dam can rnams la phog pas de rnams las sprul pa'i pho nya dpag tu med pa 'phros /
byang chub sgrub pa la bar du gcod cing bstan 'gro la 'tshe ba'i dgra bgegs thams cad mngon spyod drag po'i phrin las drug gis ming tsam yang med par rdul du brlag par bsam /
sngags grangs khri phrag tu gsungs kyang gong du sgrub sngags mang du ma song na stong phrag las mang ba mi bya'o //
gsum pa rjes ni bkra shis pa'i ched du mtha' rgyas tshe'i sgrub pa sbyor te /
bsnyen sgrub las gsum grub pa'i thor thun nam snga dro nas dbu btsugs /
'don 'grigs snga ma ltar la /
bsnyen sgrub bzlas pa khyug tsam song rjes gter gzhung gsham gyi /
bdag mdun badzra ku mA ra'i :
sogs kyi bzlas dmigs dang /
sgrub sngags gsham du tshe sham sbyar ba bzla /
thun mthar mda' dar dmar po g.yab la tshe 'gugs bya /
thun rjes snga ma rnams dang mtshungs /
'di la spyir ji tsam mang na legs kyang /
grangs gtsor byed na 'bum phrag las mi nyung ba dang /
zhag gtsor byed na bdun las mi nyung ba bya'o //
de ltar bsnyen sgrub mtha' rgyas bcas grub pa'i thor thun lta bur mchod pa rgyas pa dang gtor 'bul tshogs mchod sogs bzang du bsham /
phrin las bzlas pa tshe sgrub kha skong stong tshigs bcas song nas /
srung ma'i gtor chog
/bshags skong /
tshogs mchod phul /
lhag ma sngar bsags pa rnams dang bcas phyi rol du gtang /
chad mdo dang mnyam du bka' srung gtor ma'ang phyi rol du 'bul zhing brtan ma bskyang /
mchod bstod phul /
sgrub sngags la /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
btags pa brgya rtsa sogs ci 'grub bzla /
mdun bskyed kyi gnas gsum nas sku gsung thugs kyi dngos grub thams cad 'od zer dang 'bru gsum dkar dmar mthing gsum char babs pa ltar 'phros nas /
rang gi gnas gsum du thim pas dbang dang byin rlabs dngos grub ma lus pa thob par bsam la zab tig ltar dngos grub bskul tshig brjod la /
sgrub rten phur bu /
tshe 'brang rnams gnas gsum du gtugs /
tshe ril chang rol /
de nas nongs bshags /brtan bzhugs phyin sngar ltar dang /
bla ma yi dam lta bu'i bsngo smon /
zhal nas gsungs pas thog drangs shis brjod rgyas par bya /
'grub na kha skong du zhi ba'i sbyin sreg bsnyen sgrub kyi bcu cha dgos pa smin lugs las thams cad pa lta bus chog cing /
yang 'brel 'jog bsnyen sgrub zla gcig ma lta bu la /
bsnyen pa bdun phrag gnyis /
sgrub pa bdun phrag gnyis /
las sbyor nyin gcig
/tshe sgrub zhag gsum tsam bya'o //
zhes pa'ang lung zin sprul pa'i chos rgyal rin po che dpal ldan 'chi med rtag pa'i rdo rjes nyams bzhes gsal 'debs su ku sA li blo gros mtha' yas kyis phul ba dge legs 'phel /
sarba dA mang+ga laM///
/
