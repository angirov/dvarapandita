@#//
thugs rje chen po rgyal po lugs kyi sku gsum snying po'i don khrid kyi zin bris nyung gsal snying por dril ba bzhugs so //
oM swasti /
mi 'a~Xgyur bde chen dbyings las thugs rje'i 'phrul //
'jig rten dbang phyug srong btsan pad+ma 'byung //
rnam gsum dbyer me~Xd rdo~X rje~X slob dpon la //
phyag byas sku gsum snying po'i don khrid brtsam //
'dir gangs can gyi lha gcig chos rgyal srong btsan sgam po'i bka' 'bum las 'byung ba'i sku gsung thugs bskyed bzlas 'od gsal dang 'brel ba'i khrid la don gsum ste /
sngon 'gro
/dngos gzhi /
rjes so //
dang po ni /
thun mong ma yin pa dngos gzhi dang 'brel bar 'byung bas /
'dir thun mong pa ste /
khrid gsar pa yin na /
dal 'byor rnyed dka'/
'chi ba mi rtag pa /
las 'bras smin tshul /
'khor ba'i nyes dmigs bsam pa rnams rgyud la skyes skyes su bsgom du 'jug dgos mod /
'dir blo cung zad 'byongs zin pa'i dbang du byas nas /
dmigs rkang bzhi po de gsal 'debs kyi ched gcig tu dril na /
bdag gis da res rnyed dka' la don che ba yid bzhin gyi nor bu lta bu'i rten phun sum tshogs pa mi lus rin po che thob pa'i skabs 'dir gru yod dus chu bo las brgal dgos pa ltar /
dal 'byor la snying po len pa'i chos gsha' ma zhig byed dgos par 'dug
/de yang nam 'chi cha med pas phyi bshol du ma lus par phral rang du byed /
'chi ba'i tshe gnas lus dbang thang sogs gang yang rjes su mi 'brang bas tshe 'dir ltos kyi btsan phyug longs spyod sogs gang la'ang snying po spu tsam yang med /
dge sdig gnyis po ni shi nas kyang nges par rjes su 'brang /
sdig pa byas zin pa skyur dbang ni med /
dge ba rang gis ma byas par khyer rgyu ni med /
las kyi dbang gis khams gsum 'khor ba 'di gang du skyes kyang rgyal po'i btson dong du chud pa ltar sdug bsngal 'ba' zhig ma gtogs skyid med /
khyad par ngan song du skyes na ci tsug byed /
mi skye ba'i gding ni med /
mtho ris su skyes kyang sprin bar gyi nyi ma 'dra ste 'gyur zhing 'gro ba'i phyir snying po med pas /
deng phyin chad sdig pa srog la babs kyang mi byed /
dge ba nan tan du bsgrub par bya snyam zhe dam drag po bya /
des na dam pa'i chos las gzhan pa'i bya byed thams cad byas pa don med sdug bsngal gyi 'khor lor shes pas 'khor los bsgyur ba'i rgyal po'i bde 'byor yang grog ma'i tshang dang 'dra bar mthong nas /
'khor ba'i bya ba la skyug sha mar log pa gcig byung na sngon 'gro gnad du thebs pa yin no //
de ltar rgyud 'byongs nas skyabs 'gro lam du btang ste /
'jigs rung 'khor ba'i sdug bsngal las skyob nus pa bla ma dkon mchog ma gtogs gzhan med pas /
de la skyabs dang ra mda' zhu snyam du bsam nas /
rang gi mdun gyi nam mkhar 'ja' tshon kha dog sna lnga'i gur khyim gyi nang du khri stan bkod pa phul du byung ba'i steng du rtsa ba'i bla ma dang tha mi dad pa'i 'phags pa thugs rje chen po la /
sangs rgyas dang byang chub sems dpa'i tshogs kyis bskor ba bzhugs pa'i spyan sngar /
dgra gnyen phyogs ris med pa'i sems can gyis sa chen po'i dreg pa ltar gang ba'i byang rang gis drangs te /
ci byed khyed shes kyi re ltos ling bskyur gyis /
bla ma bde gshegs 'dus pa'i sku
/zhes sogs lta bu'i skyabs 'gro dang /
mkha' khyab kyi sems can thams cad kyang rang nyid kyi tshe rabs kyi pha ma yin /
'di thams cad sdug bsngal gyis mnar /
bde ba'i thabs ni mi shes /
bde ba 'dod kyang sdug bsngal sgrub pas smyon pa dang 'dra /
'di rnams sdug bsngal las drangs te bde ba bla na med pa'i byang chub la 'god /
de'i ched du lam zab mo bsgom par bya'o snyam pas /
sems bskyed 'gro ba kun don du //
zhes sogs kyis sems bskyed nas /
mthar skyabs yul gyi thugs ka nas 'od zer 'phros /
sems can thams cad la phog pas thams cad dag pa'i zhing du 'ur ding gis song bar mos la /
skyabs yul rnams 'od du zhu ste rang la thim pas sgo gsum rdo rje gsum du dbyer mi phyed par bltas la dge ba bsngo'o //
gnyis pa dngos gzhi la gsum ste /
sku bskyed rim gyi khrid /
gsung bzlas pa'i khrid /
thugs 'od gsal gyi khrid do //
dang po la gsum /
sku khrid dang 'brel ba'i sngon 'gro thun mong ma yin pa dang /
dngos gzhi snang stong sku'i khrid /
mthar sku yungs 'bru'i tshul du 'pho ba'o //
dang po la spang blang gnyis las /
spang bya ni /
sku rdo rje la sgrib par byed pa lus kyi mi dge ba'i las srog gcod pa /
ma byin pa len pa /
'dod pas log par g.yem pa sngar byas la 'gyod pa drag pos bshags shing phyin chad mi bya bar bsdam /
blang bya sems can gyi srog skyob pa /
ma chags par sbyin pa gtong ba /
tshul khrims la gnas pa ste lus kyi dge ba gsum la bslab pa'o //
gnyis pa snang stong sku'i khrid ni /
lus gnad chos bdun bcas la /
rang lus gdod ma nas rang bzhin gyis rnam par dag pa'i lha'i sku yin pa la /
swa b+hA wa'i sngags kyis yin par nges pa'i blo sad par byas te /
stong pa'i ngang las rang nyid 'phags pa spyan ras gzigs sku mdog dkar po zhal gcig phyag bzhi pa /
phyag dang po gnyis thugs kar thal mo sbyar ba /
g.yas 'og ma shel phreng dang /
g.yon 'og ma pad+ma dkar po'i sdong bu 'dzin pa /
zhabs rdo rje'i skyil mo krung gis pad zla'i gdan la bzhugs pa /
zhi zhing 'dzum la mtshan dpe'i lang tsho rgyas pa /
dar dang rin po che'i rgyan can /
sku las dwangs shing sgrib pa med pa'i 'od zer 'phro ba zhig rim gyis gsal gdab /
yid yul du legs par gsal ba dang /
bskyed rim bsgom na bar snang 'ja' la ltos /
zhes gsungs pa ltar /
lha sku'i rnam pa de yang snang ba'i gzugs su grub la /
'dzin pa'i gzugs su ma grub pa /
bar snang gi 'ja' tshon nam me long gi gzugs brnyan gyi dpe dang bsre zhing bsgoms pas gsal stong zhen bral gyi nyams bzang po 'char ro //
gsum pa yungs 'bru'i tshul du 'pho ba ni /
rang nyid lhar gsal ba'i lus kyi dbus su rtsa dbu ma dwangs gsal sbubs stong gi rnam pa can yar sna tshangs bug tu ha re yod pa /
snying gi thad kyi dbu ma'i nang du rang 'dra'i ye shes sems dpa' tshon gang ba 'od kyi gong bu can /
spyi bo'i thad kyi nam mkha' la bla ma'i ngo bo 'od dpag med lha'i bu dang bu mo'i tshogs kyis bskor ba gsal btab pa la mos gus dung ba byas pas spyi bo'i 'od dpag med kyi thugs ka nas 'od zer byung /
ye shes sems dpa' la phog pas rdo khab len gyis lcags phye blangs pa ltar ye shes sems dpa' de dbu ma'i lam brgyud /
spyi bo nas rgyangs kyis thon te /
bla ma 'od dpag med kyi thugs khar sib kyis thim /
'od dpag med kyang 'ja' 'od kyi lam nas bde ba can du gshegs par mos la /
rang lha sku'i snang cha yang mi dmigs pa'i ngang la mnyam par bzhag
/de las ldang ba na rang nyid jo bo'i skur lhag gis langs la bsngo ba bya'o //
gnyis pa gsung bzlas pa'i khrid la'ang /
gsung khrid dang 'brel ba'i sngon 'gro thun mong ma yin pa dang /
dngos gzhi grags stong gsung gi khrid /
mthar gsung yig 'bru'i tshul du 'pho ba'o //
dang po la spang blang gnyis las /
spang bya ni /
gsung rdo rje la sgrib byed ngag gi las rdzun /
phra ma /
tshig rtsub /
ngag 'khyal bzhi la bshags sdom bya /
blang bya bden par smra ba /
mi mthun pa bsdum pa /
gzhan gyi yon tan brjod pa /
zhi zhing des par smra ba la bslab bo //
gnyis pa grags stong gsung gi khrid ni /
rang jo bo'i skur gsal bas /
ngag gdod nas grags stong 'gag med lha'i gsung yin pa la yin par nges pa'i blos /
bung ba'i tshang bshig pa'i sgra ltar rtsi shing ri brag sa rdo 'thab pa sogs brtan g.yo snod bcud kyi sgrar grags tshad yig drug gi sgrar grags par mos la /
oM ma Ni pad+me hU~M/
zhes bar ma chad pa brag ca'i sgra'i dpe dang bsres shing bzlas pas sgra thams cad grags stong du 'char ba'i nyams bzang po 'byung ngo //
gsum pa gsung yig 'bru'i tshul du 'pho ba ni /
lte ba'i thad kyi dbu ma'i nang du rig pa byang chub sems kyi rten hrIHyig dkar po sran rdog tsam zhig dang /
spyi bo'i mkha' la bla ma 'od dpag med sngar ltar bsgoms la de'i thugs ka'i zer thig gis lte ba'i hrIHyig dbu ma'i lam nas drangs /
spyi bo nas rgyangs kyis thon te bla ma'i thugs kar thim /
bla ma 'od kyi 'ja' lam las bde ba can du gshegs par bsams nas mi dmigs pa'i ngang la mnyam par bzhag go
/gsum pa thugs 'od gsal gyi khrid la'ang /
thugs khrid dang 'brel ba'i sngon 'gro thun mong ma yin pa dang /
dngos gzhi rig stong thugs kyi khrid /
mthar thug 'od gsal du 'pho ba'o //
dang po la spang blang gnyis las /
spang bya ni /
thugs rdo rje la sgrib byed yid kyi las brnab sems /
gnod sems /
log lta rnams la bshags sdom dang /
blang bya nor la chog shes pa /
byams pa bsgom pa /
las 'bras la yid ches bskyed par bya'o //
gnyis pa rig stong thugs kyi khrid ni /
sems nyid gdod nas chos kyi skur bzhugs pa la yid ches bskyed de /
lus gnad chos bdun bca' zhing mig had de bzhag
/ngag rlung rang sor glod /
sems gnad lha sngags kyis mtshon snang ba thams cad rang sems su thag bcad /
de'i rang ngo la cher re bltas pas /
skye 'gag gnas gsum dbyibs dang kha dog la sogs pa'i ngo bo gang du'ang ma grub par wal po rjes med du yal ba'i ngang la ched 'dzin mi bya bar /
gsal la yengs pa med pa /
thim la ma rmugs pa /
grim la gnyen pos ma bslad pa /
rig la rtog par ma 'gyus par stong gsal yul med du lhod de shig ger mnyam par 'jog
/des gang shar rang grol du gyur nas rnam rtog sgom gyi grogs su 'char /
gal te rnam rtog gis gnod na rtog pa de nyid la ma yengs par cer cer ltos /
des rnam rtog gzhi med rtsa bral du shes pa'i thag chod skye zhing /
dge sbyor rkyen thub skyong bde mor 'gro ba la tshegs med do //
gsum pa thugs 'od gsal du 'pho ba ni /
'pho bya ma dmigs te /
rang rig 'od gsal dri ma dang bral ba'o //
'pho yul ma dmigs te /
yul bzang ngan gyi blo las 'das pa'o //
'pho byed ma dmigs te /
rtsol rtog gi blos ma bslad pa'o //
de ltar nyams su blangs pas 'od gsal ma bu 'phrod de 'tshang rgya ba'o //
gsum pa rjes gnas skabs kyi nyams len la /
nyin mtshan gyi rnal 'byor gnyis kyi nyin mo'i rnal 'byor khyer so gsum las /
dang po sku'i khyer so la yar snang ba lam du khyer ba dang /
mar dag pa'i snang ba sbyang ba'o //
dang po ni /
snod bcud kyi snang ba thams cad jo bo'i sku gsal stong 'dzin med du lhag lhag 'char bar mos la lam du khyer ro //
gnyis pa mar dag snang sbyang ba ni /
sems can thams cad ye nas rang bzhin gyis rnam par dag pa'i thugs rje chen po yin snyam du sbyong ngo //
gnyis pa gsung gi khyer so la'ang gnyis te /
sgra skad thams cad yig drug gi sgra grags stong lam du khyer ba dang /
sgra grags thams cad ye nas grags stong gzhom med 'phags pa'i gsung du dag go snyam du sbyong ngo //
gsum pa thugs kyi khyer so la gsum ste /
yul khyad par can mthong na dad pa /
dman pa mthong na snying rje /
thad sor gnas na rang ngo la blta zhing gzhi med rtsa bral gyi ngang bskyang ngo //
gnyis pa mtshan mo'i rnal 'byor la gnyis las /
rmi lam lhar sbyong ba ni /
gnyid du 'gro khar rang thugs rje chen por bsgoms pa'i snying khar bla ma 'phags pa'i rnam par gsal la sa ler mnyam par bzhag nas /
gnyid dang rmi lam gyi bar rtog pas ma chod par 'dun pa dung nge ba'i ngang la nyal bas rmi lam rang shugs la zin nas lha'i skur 'char bar 'gyur ro //
'od gsal ni /
nyal ba'i tshe snod bcud 'od du zhu nas me long gi rlangs pa yal ba ltar bsdus pa'i ngang la sems gtad med du chad de mnyam par bzhag pas gnyid 'od gsal du 'char ro //
gzhan yang bza' btung dang gos dang gnas khang sogs gang la longs spyod kyang rang rang jo bo'i skur bsgoms nas /
spyad bya rnams lha'i gos dang dag pa'i zhing bzang por byin gyis brlabs te longs spyod cing /
gnas skabs thams cad du tshogs drug gi yul gang snang la 'dzin med sgyu ma lta bu'i rgyas btab ste lam du khyer bas kun tu don yod pa la bslab par bya'o //
lus ngag yid gsum sku gsung thugs rdo rje'i /
khyer so gsum gyi nyams su len pa'i thabs //
nyung gsal snying por dril las 'gro kun gyis //
sangs rgyas ye shes mngon du 'gyur bar shog
/ces pa 'di yang rgyal me tog thang gi mkhan po kun spangs pa bshes gnyen ngag dbang dpal mgon gyis gsung ngor dge slong rmongs pa d+harma shrIs zin bris su spel ba'o //
dge'o ///
/
