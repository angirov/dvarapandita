@#//
gter gsar gur drag gi bsnyen yig nyung gsal yod //
zhi khro rigs brgya'i khyab bdag pad+ma 'byung //
mkha' khyab 'gro la thugs rjes khros pa'i gar /
khrag 'thung thod phreng rtsal du yongs shar bar //
gus pas bdud do brtse bas mchog sbyin mdzod //
de yang rdo rje theg pa'i nyams len gyi gnad mtha' dag bsdu na bsnyen sgrub las gsum du 'du ba las 'dir bsnyen pa'i rim pa ston pa ste /
de la sngon 'gro
/dngos gzhi /
rjes gsum las /
dang po ni /
dben zhing yid dang mthun pa rang dbang du gyur pa'i sar phyag bdar byas /
rang dang kha sprod du yong ba'i phug gi zhal shar du phyogs par sku rten rab gnas can bkram /
de'i mdun du stegs bu khebs ldan gyi khar many+dzi sogs kyi stegs la gur drag rtsa ba'i gtor ma rgyan ldan /
g.yas g.yon dma' ba'i sar chos srung spyi sgos gter srung gi gtor ma dang bcas pa'i g.yas g.yon du sman raka
/mdun du chu gnyis nyer spyod sogs phreng tshar du bsham /
de dang zhal sprod kyi sar sa dkar ram 'bras sogs kyis g.yu drung chos skor du bris pa'i kha la 'bol lta bu'i stan nang tshangs can 'ding /
mtshams g.yog kyang gnyis gsum tsam khrol can du byed /
lha rje sogs kyang dmigs 'og tu bcug
/'tsho chas kyang gnas der 'dzom na dang /
de min 'di nas len dmigs khong du chud pa byed /
yi ge dang chas ka gtong len byed pa sogs rnam g.yeng rnams rgyang bsring /
bsnyen pa ma grol bar them pa mi 'da' ba'i dam 'cha' ba gal che'o //
de yang yar ngo gang rung gi tshes bcur dbu 'dzugs pa las /
nyin dang po'i dgong thun la bab pa na thog mar dbang drag gi bskyed rim skad cig gis gsal btab nas bzlas pa brgya rtsa tsam byas rjes nga rgyal gsal bzhin pas gzhi bdag la gtor ma btang nas phrin las bcol /
bgegs gtor btang nas phyir bskrad rjes drag sngags bzla zhing yungs thun gyis brab /
gu gul gyis bdug pa sogs bgegs dang phral ba'i cho ga bung bskyed nas sgo drung du tho dkar po zhig brtsigs rgyal chen bzhir mos /
gtor ma phul la bar gcod srung ba'i phrin las bcol la shis pa brjod pa rnams bya'o //
gnyis pa dngos gzhi ni /
de nas sngar bshams pa'i stan la 'khod /
las byang bzhin skyabs sems nas bzung bstod pa'i bar tshig shar tsam min pa'i sems rgyud dang 'dre bar byas nas phreng ba byin gyis brlabs /
de nas gzhung gi dzapa? dmigs gsal gdab /
lha'i gsal snang dang nga rgyal ma bral ba'i ngang nas bzlas pa byas la nyer bsdu dang thun mtshams kyi lhar langs spyod lam la 'jug
/de nas srod thun sngon 'gro mdor bsdus tsam dang dngos gzhi bzlas pa'i bar sngar bzhin byas nas gtor bsngo dang tshogs mchod rgyas par byed /
de rjes lha gtor sogs dang nyal ba'i rnal 'byor gyis nyal /
dang po thor thun la babs pa na ldang ba'i rnal 'byor gyis langs te /
bsam gtan gyi 'dug stangs kyis legs par 'dug nas thun mong gi sngon 'gros rgyud sbyang zhing /
skyabs sems nas thun mtshams kyi bar sngar bzhin no //
thun mtshams 'dir snga dro'i dge sbyor gzhan dgos pa sogs byed /
gnyis pa snga thun ni /
skyabs sems yan lag bdun pa tsam sngon du 'gro bas /
dngos gzhi ting nge 'dzin gsum nas bzlas pa'i bar sngar dang khyad med mchod pa rnams sngags mchod tsam gyis kyang rung /
thun mtshams 'dir gung tshigs sogs byed /
gsum pa dgong thun ni sngar gyi snga thun dang khyad med /
bzhi pa srod thun ni /
gzhan sngar bzhin las /
bzlas pa'i rjes su tshogs mchod gtor bsngo gang dgos byed /
de yang sngon 'gro rnams thor thun gyi 'gor rgyas pa dang /
rjes rnams srod thun gyi mthar rgyas par byed /
thun bar ma rnams la sngon 'gro skyabs sems tsam gyis chog
/de yang sngags kyi dmigs pa ni /
rang nyid dbang drag pad+ma'i sku'i gsal snang dang nga rgyal brtan bzhin pa la /
khyad par gtso bo'i thugs kar pad zla'i gdan la ye shes sems dpa' gu ru zhi ba dkar dmar /
rdo rje dang thod pa 'dzin pa /
gsang phod /
snam sbyar /
mnyen zhu sogs za hor ma'i cha byad can gyi thugs kar pad+ma dang nyi ma'i gdan la ting 'dzin sems dpa' rdo rje sngon po rtse lnga pa nas gyen langs tsam gyi lte bar hU~M yig dmar po spus bris pa tsam gyis mtshan pa /
de'i mthar sngags phreng dmar po shin tu phra ba 'od zer kha dog lngar 'bar zhing 'phro bar bsam /
de las sngags sgra sgrog bzhin pa'i 'od zer zhing khams thams cad du khyab par 'phros /
rgyal ba rnams mchod /
mthu dbang byin rlabs dngos grub kyi rnam par bsdus /
sems can rnams kyi las sgrib sbyangs /
bde chen gyi zhing du bsgral ba sogs phrin las dpag med bsgrubs nas /
brtan g.yo'i bcud kyi dwangs ma thams cad 'od zer gyi rnam pas mtsho la kha ba babs pa bzhin snying ga'i sngags phreng la thim pas 'khor 'das kyi yon tan thams cad kyi dbyig tu gyur par bsam zhing /
de las snang stong sgyu ma lta bur shar ba'i sku'i gsal snang reg mthong gi mtshan ma yod pa ltar gsal ba las /
grags stong gzhom med sngags kyi rang sgra gtso 'khor thams cad kyi zhal dang brtan g.yo'i dngos po thams cad las kyang dir dir sgrog pa'i dmigs pa dang ma bral ba'i ngang nas thun bzhi'i rim pa bzhin bzlas pa bya ba shin tu gces so //
de lta bu'i rim pas ar tsig nir tsig kho na bzlas pas mtshan ma thob pa'am /
ma mtha' yang 'bum phrag gsum gyi grangs rdzogs rjes dmigs pa gzhan sngar bzhin las /
sngags kyi 'od zer spro bsdu'i skabs rgyal ba mchod cing dngos grub bsdus pa'i rjes su /
slar yang sngags kyi 'od zer me'i phreng ba tsha zhing rtsub la drag cing myur ba gnam lcags kyi tshwa tshwa ltar 'ur sgra drag po dang bcas phyogs bcur 'phros pas 'jig rten gyi dregs pa thams cad rtswa sbur mes bsregs pa bzhin sbyangs pa'i dwangs  ma /
a 
ya 
ma 
du 
ru 
tsa 
sha 
na 
zhes yig 'bru brgyad po'i rnam par dbang med du bkug nas hU~M gi u la bstims pas khams gsum las rnam par rgyal ba'i dbang phyug tu gyur par bsams la /
sngags 'bru bcu gsum pa rtags mthong gi bar du sngar gyi sngags la sbrel nas bzla zhing grangs ni nyung mtha' yang khri tsho gnyis med thabs med /
de'i rjes su dwangs ma bsdu skabs yig 'bru'i rnam par mi bsdu ba tsam ma gtogs gzhan sngar gyi dmigs pa de lta bus spu gri chig shur rtags mthong gi bar ram ma mtha' yang khri tsho gcig bzla'o //
'khor sngags kyi tshe ni /
bdag gi thugs ka'i sngags phreng las 'od zer 'phros /
lha gang yin de la phog pas de nyid kyi thugs rgyud bskul pas /
de'i thugs ka'i sa bon las 'od zer 'phros nas slar gtso bo'i skabs bzhin don gnyis byas /
dwangs ma'i 'od zer bdag la thim par bsam zhing cha bgos nas bzla ste /
de yang thun gcig la gtso bo la stong phrag gcig song na /
'khor rnams la so so'i sngags rnams brgya rtsa re bzla zhing /
de lta bu'i tshul gyis 'khor rnams la khri tsho gcig gi grangs tshang bar bya'o //
de nas yang gsang dril sgrub ni /
bdag sngar bzhin gtso bo'i nga rgyal dang gsal snang ma bral ba nyid las /
rang gi thugs ka'i hU~M las 'od zer hU~M yig dmar po bsam gyis mi khyab pa rang sgra sgrog bzhin par me stag gi tshwa tshwa 'phro ba ltar zhal gyi sgo nas thogs pa med par thal gyis thon pa'i 'od zer gyis ma dag pa'i gnyis snang bden 'dzin thams cad sbyangs nas 'od gsal bar byas /
snang srid thams cad hU~M yig dmar po ngar sgra sgrog pas mer mer gang bar bsams la hU~M sum sbrel thun cha gsum du byas pa'i cha gcig tu bzla'o //
de nas phyi rol gyi hU~M rnams rang sgra sgrog bzhin par rang gi mgrin pa nas zhugs /
thugs ka'i hU~M la sib sib thim pas 'khor 'das kyi chos thams cad rang rig las gzhan du ma gyur pa'i ka dag bde ba chen po'i ye shes rgyud la skyes par bsams la hU~M sum sbrel thun gyi cha sum gcig tu bzla'o //
de nas slar yang thugs ka'i hU~M las hU~M yig dkar po 'od zer dkar po 'phro ba bsam gyis mi khyab pa rang sgra sgrog bzhin par phyir thon pa'i 'od zer gyis nad gdon thams cad nyi mas ba mo bzhu ba bzhin sbyangs te dag par bsams nas hU~M sum sbrel bzla /
rgyas pa'i tshe hU~M 'od gser gyi kha dog lta bu'i spro bsdus tshe dang bsod nams dpal 'byor thams cad rgyas par bsam zhing hU~M bzla /
dbang gi tshe hU~M 'od dmar po lcags kyu lta bu'i spro bsdus khams gsum thams cad dbang du byas par bsam zhing hU~M bzla /
drag po'i tshe hU~M 'od nag po tsha zhing rtsub pas dgra bgegs thams cad tshar bcad par bsams nas hU~M bzla /
'dir phrin las bzhi po gang 'dod khol bur shes pa'i phyir byas kyi /
bzhi ka phrugs gcig tu byed na ni /
hU~M kha dog bzhi ka spros phrin las bzhi sgrub par bsams la hU~M sum sbrel thun gyi sum gcig tu bzla'o //
de thams cad la gter gzhung gi dzapa? bskul nyid dmigs pa gsal 'debs kyi phyir bya zhing /
thun re la yang hU~M dmigs sum skor tshang bar bya'o //
spyir thun thams cad kyi rjes la yig brgya dang dbyangs gsal spel tshig can bzla ba yang gal che'o //
gsum pa rjes ni /
de ltar bsnyen pa rdzogs nas nangs par grol rgyu'i dgong thun nas bzung /
gtor ma yang bdag dang zhal sprod kyi tshul gyi lhar bsgom /
dngos grub bsdu ba'i dmigs pa dang bcas sngags rnams kyi mthar sarba sid+d+hi pha la hU~M zhes pa yang bzla zhing /
de lta bu'i tshul gyis grol rgyu'i snga thun la mchod gtor gsar pa rgya chen po bsham /
las byang rgyas par btang nas bzlas pa bya /
chos skyong spyi sgos kyi gtor bsngo skong ba dang tshogs mchod nas brtan skyong gi bar byas rjes /
sgrub gtor lhar gsal ba la sman raka gtor mas mchod cing bstod /
yig brgya mang du bzla /
de nas /
hU~M:
bde gshegs kun 'dus drag po thod phreng rtsal :
zhes pas dngos grub bskul rjes /
sgrub gtor gyi gnas gsum nas 'od zer dkar dmar mthing gsum 'phros /
rang gi gnas gsum du thim pas sku gsung thugs kyi dngos grub thob /
mthar gtor ma'i lha yang 'od du ltem gyis zhu nas rang la thim par bsam zhing gtor ma gnas gsum du 'jog cing lha zhu ba'i dam rdzas bdud rtsir mos nas lcer myong zhing bde chen gyi ye shes skyes par bsam la mnyam gzhag bya /
mjug chog shis brjod dang bcas pa ni gzhung bzhin no //
srung zlog bsad pa sogs kyi mjug bsdu spro na ni skabs de dang der shes shing ma byas kyang mi 'gal /
kha skong ni zhi ba'i sbyin sreg gang 'os la lha sngags 'byin 'jug byas nas bsnyen pa'i bcu cha'i grangs tshang bar bya'o //
de nas tho 'grol ba sogs ni spyi ltar shes so //
gzhan yang bsnyen pa'i skabs 'dir shes par bya ba'i gnad mang du yod mod /
bsnyen yig spyi la go ba chags pa zhig gi dbang du byas nas 'dir khyad chos bye brag pa rnams nyung ngur bris pa yin no //
de skad smra ba 'gyur med rdo rje ste //
che 'dod grags rjes 'brang rnams mi mgu yang //
don spyod snying la 'bab pa'i bdud rtsi 'di //
zur ston gu ru rdo rje'i gsung ngor spel //
zhes pa'ang smras so ///
/
