@#//
bla ma'i thugs sgrub bar chad kun sel las /
rig 'dzin dzam gling rgyan gcig gi dbang gi cho ga in+d+ra nI la'i chun po zhes bya ba bzhugs so //
na mo gu ru shrI he ru ka ya /
yang dag grub pa sangs rgyas gcig bsdus pa //
mkha' 'gro sgyu ma bde ba'i mchog gi sku
/sku gsum rnal 'byor bla ma'i ngo bor rdzogs //
de la btud nas de yi dbang chog spel //
'dir thugs sgrub bar chad kun sel gyi snying byang le'u dgu pa don tig bde chen zang thal yang dag he ru ka dzam gling rgyan gcig gi dbang bskur ba la sngon 'gro /
dngos gzhi /
rjes gsum gyi dang po ni /
gnas byin rlabs dang ldan par stegs la dkyil 'khor zla gam gcig pa'i ras bris sam /
tshom bu gcig gi khar bum pa bcud ldan /
shar du thod sku dang me long /
lhor gsang thod /
nub tu rig tsaka dang sngags byang /
byang du shel rdo dang b+han+d+ha'i nang mar me gcig byas pa /
tshe 'brang dang /
tshe'i ril chang rnams bshams /
phyi nang gi mchod pas mtha' bskor /
tshogs dang /
gtor 'bul sogs dgos pa'i yo byad thams cad 'du bya'o //
gnyis pa dngos gzhi ni /
brgyud 'debs /
sngon gtor gtang /
rang gi snying ga nas 'od zer 'phros pas bla ma he ru ka'i dkyil 'khor gyi lha tshogs badzra sa mA dzaH
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces pas rgyud sbyang /
tshogs zhing rang la thim par gyur /
bgegs gtor byin gyis brlabs nas bsngos la /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha b+h+rU~M:
oM AHhU~M:
sku gsum bla ma'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he ba d+hA ki nI dz+nyA na A be sha ya a AHhU~M hU~M hU~M:
oM sarba pU dza me g+ha AHhU~M:
de nas lha bskyed pa dngos gzhi phrin las bde gshegs 'dus pa ltar rigs kyang /
dbang la bum lha yab yum bcas gsungs pas de ltar na /
a :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
thabs shes zung 'jug rtsa ba'i lha :
sems dpa' dkar po rdor dril bsnams :
rang 'od yum 'khyud bde stong sbyor :
dar dang rin chen rgyan gyis brgyan :
ma bcos lhug pa'i ngang du gsal :
oM badzra satwa A:
de nyid yongs gyur skad cig gis :
bdag nyid rig 'dzin dzam gling rgyan :
rnam pa yang dag he ru ka :
mthing dkar dmar ba'i zhal gsum 'bar :
phyag drug ye shes rtags kyi rgya :
rdo rje kha T+wAM rnge'u chung g.yas :
dril bu b+han dmar rgyu zhags g.yon :
badzra kro d+hI shwa rI ma :
rdo rje dung khrag bsnams pas 'khril :
gar dgu'i nyams ldan khro bo'i chas :
ye shes me phung cher 'bar dbus :
zhabs bzhi gyad kyi dor stabs kyis :
pad nyi bdud bzhi'i gdan la 'gyings :
g.yas g.yon zhal dang phyag drug ni :
gau rI la sogs ngo bor rdzogs :
rdo rje phung po'i grong khyer kun :
ma bskyed rang byung rol pa'i rgyan :
khrag 'thung lha tshogs phyag rgyar bzhengs :
zhes lus dkyil gzhi rdzogs su bskyed /
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
hU~M oM trAM hrIHA:
a b+hi Shiny+tsa hU~M:
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med rig 'dzin dzam gling rgyan :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM ru lu ru lu hU~M b+h+yo hU~M:
badzra sa ma ya dzaHdza :
dzaHhU~M baM ho :
sa ma ya tiSh+Tha lhan :
hU~M hrI:
skye 'gag gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
rig 'dzin 'dus pa'i tshogs la phyag 'tshal lo :
a ti pU ho :
pra tIts+tsha ho :
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da sarba pany+tsa rak+ta ba liM ta ma hA pU dza AHhU~M:
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul skus 'gro don mdzad :
dkyil 'khor lha tshogs rnams la phyag 'tshal bstod :
ces las rim mdor bsdus bya /
b+h+rU~M bi shwa bi shud+d+he hrIHhU~M phaT dza :
bdag nyid rtsa ba'i dkyil 'khor las :
ye shes dkyil 'khor gnyis pa dbye :
mdun gyi nam mkhar bzhugs par gyur :
ces dzapa? khang dbye la /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
bsnyen pa ni /
rig 'dzin 'dzam gling rgyan mchog thugs ka ru :
nyi steng hU~M mthar sngags kyi phreng bas bskor :
de las 'od zer rdo rje'i tshwa tshwa 'phro :
dregs pa tshar bcad snang srid dngos 'dzin sbyangs :
tshur 'dus bdag thim byin gyis brlabs pa las :
rang rig ma hA gu ru'i thugs su rdzogs :
dug lnga rang grol ye shes dbang thob bsam :
oM ru lu ru lu hU~M b+h+yo hU~M:
sgrub pa ni /
thugs ni dpal be'u zur brgyad klong :
ru lu 'bru brgyad 'phro zhing 'du :
'gal me lta bur 'khor ba yis :
bde chen ye shes brtan par gyur :
oM ru lu ru lu hU~M b+h+yo hU~M:
ci nus bzlas /
bum pa b+h+rU~M las gzhal yas khang :
mtshan nyid thams cad yongs rdzogs dbus :
rig 'dzin bla ma'i lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
snyoms 'jug byang sems bdud rtsi yis :
bum pa yongs su gang bar gyur :
ces mos la sngags brgya rtsa las mi nyung ba bzlas mthar /
las bum du skad cig gis khro bo rta mgrin dmar po g.yas pad+ma'i dbyug to dang /
g.yon me'i zhags pa thogs par gsal ba'i sku las rdo rje bdud rtsi'i rdul phra rab babs pas bum pa gang bar bsam /
oM h+ya grI ba hU~M phaT/
ces bzlas /
mthar dbyangs gsal /
rten snying /
mchod bstod /
yig brgya /
oM AHhU~M/
bum lha rjes chags bde chen bdud rtsir zhu //
las bum khro bos bgegs zlog phrin las mdzod //
ces gsol /
oM AHhU~M swA hA:
badzra sa ma ya kA ya wA ka tsit+ta gu Na karma sa b+hA wa At+ma ko\u0f85 haM:
oM:
shin tu rnam par dag pa yi :
ye shes rig rtsal 'chang ba'i lha :
gdod nas rang dang lhan cig skyes :
rdo rje bzhi yi dbyings su rdzogs :
dam tshig ye shes dbyer med par :
byang chub sems su ro gcig pa'i :
dbang bskur byin rlabs rmad po che :
sku bzhi'i ngo bor lhun gyis grub :
oM badzra sa ma ya hU~M satwaM ho :
kA ya wA ka tsit+ta dz+nyA na badzra dzaHhU~M baM ho :
zhes rig pa'i me tog dor bas bdag 'jug bya /
bka' gter srung ma'i gtor 'bul dang /
tshogs phrin las snying po ltar tha ma'i bar grub rjes /
slob ma gzhug par gnang ba nod do //
gsum pa rjes dbang bskur ba ni /
slob ma rnams khrus byas /
bgegs phral /
srung 'khor bcas grub mthar /
me tog bkye bsdu dang /
sems bskyed gsal btab nas /
chos bshad dbang chog 'bring po ltar /
skor tsho chen po bzhi bzhugs pa las /
zhes pa'i mtshams /
'dir rgyas bshad mdzes pa'i kha rgyan lta bu zhal gdams snying byang yid bzhin nor bu'i le'u dgu pa /
rig 'dzin 'dzam gling rgyan gcig yang dag he ru ka'i dbang bskur ba la /
gzhung las /
de ltar shin tu zab pa'i bcud :
khrag 'thung bde chen rnam rol pa'i :
lung dang tan+t+ra mang po'i don :
bsgoms pas myur du 'tshang rgya ba'i :
man ngag gnad kyi snying po 'di :
o rgyan bdag gi thugs khrag ste :
brjod par dka' ba nyid yin kyang :
mnga' bdag yab sras sku che zhing :
mtsho rgyal zhabs tog che ba dang :
rje 'bangs grogs rnams dam tshig che :
de phyir thugs dam snying por gdams :
nyams su longs la gter du sbos :
snyigs ma'i dus su phan par 'gyur :
zhes gdams pa ltar /
gu ru rin po che nyid kyis yang le shod du phyag rgya chen po'i rig 'dzin sgrub pa'i tshe /
yi dam gyi lha dpal he ru ka dang dbyer med du gyur pa nyid sgrub pa'i thabs chu zla lta bu'i bskyed rim dang /
bsgom pas grol ba'i thabs lam chos drug gi rdzogs rim don tig bde chen ye shes zang thal dang 'brel ba'i smin byed ngo mtshar rmad du byung ba bsgrub pa la sogs kyis mtshams sbyar la maN+Dal 'bul du gzhug
/bla ma dang dpal he ru ka dbyer med pa la dad mos drag pos gsol ba 'debs pa 'di'i rjes zlos /
he ru ka dpal khyod la 'dud //
thabs lam chen po bdag 'dod de //
de nyid dbang dang dam tshig dang //
mgon po dpa' bor skyabs song nas //
theg chen khang par gzhug pa dang //
mkhyen rab ye shes bdag la stsol //
lan gsum /
rgyud sbyang ba'i phyir du mdun gyi nam mkhar bla ma rtsa gsum he ru ka rgyal ba rab 'byams mkha' khyab tu bzhugs pa'i spyan sngar phyag 'tshal zhing /
skyabs su 'gro ba sogs yan lag brgyad kyi sgo nas tshogs gsag pa 'di'i rjes zlos //
rdo rje slob dpon sangs rgyas dpal //
sogs lan gsum /
sdom pa bzung ba'i slad du sngar gsal btab pa'i tshogs zhing dang /
slob dpon dpang por byas te dmigs par bya ba'i yul sems can thams cad kyi don du zung 'jug rdo rje 'chang chen po'i go 'phang thob par 'dod pas /
sgrub par byed pa'i thabs so byang sngags gsum gyi dam tshig dang sdom pa tshul bzhin du bzung zhing bsrung ba la brten nas /
grub pa'i 'bras bu mtha' yas pas yid can thams cad phan bde tshad med pa la 'god par bgyi'o snyam pa'i dam bca' rnam gsum brtan po bzung ba'i blos 'di'i rjes zlos mdzod /
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya 'di //
srog gi phyir yang mi gtong na //
rdo rje rgyal pos byin rlob mdzod //
dus ngan tha ma'i 'jig rten 'dir //
sangs rgyas mdzad dka' bdag gis bsgrub //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig
/lan gsum /
dbang gi gzhi dgod cing ye shes pa'i byin rlabs dbab pa'i slad du sgo gsum gyi gnad legs par gcun la dmigs pa 'di bzhin rtse gcig tu gsal 'debs par zhu /
oM ma hA shUn+ya tA sogs /
khyed rang rnams kyi phung khams skye mched kyis mtshon pa'i gzung 'dzin gyi chos thams cad 'od gsal stong pa nyid du sbyangs /
de'i ngang las pad nyi bdud bzhi'i gdan la khyed rang rnams kyi shes rig hU~M sngon po yongs su gyur pa ngo bo rig 'dzin dzam gling rgyan gcig nyid rnam pa dpal chen po yang dag he ru ka mthing nag
/mthing dkar dmar ba'i zhal gsum phyag drug pa /
g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags 'dzin pa /
yum badzra kro d+hI shwa rI ma sngon mo rdo rje dang dung khrag bsnams pas 'khril ba /
gar gyi nyams dgu dang ldan cing /
dpal dang dur khrod kyi chas can /
ye shes kyi me dpung 'bar ba'i klong na zhabs bzhi g.yas bskum zhing g.yon brkyang ba'i dor stabs kyis bzhugs pa'i gnas gsum 'bru gsum gyis mtshan pa dang /
slob dpon dkyil 'khor pa dang bcas pa'i thugs ka nas 'od zer 'phros pas /
sangs rgyas dang byang sems /
dpa' bo rnal 'byor ma'i tshogs thams cad kha char bu yug 'tshubs pa bzhin spyan drangs te slob ma'i snying gar thim par mos shig
/'beb rdzas dang rol mo'i sgra bcas /
ru lu la dz+nyA na badzra A be sha ya a AH
zhes btags la drag tu brjod pas ye shes pa dbab /
tiSh+Tha badzra /
ye shes pa de byang chub ma thob kyi bar du brtan par byas pa'i mos pa mdzod /
ces spyi bor rdo rje rgya gram du bzhag
/des kun rdzob mtshan ma'i dkyil 'khor du phyi ltar 'jug pa song nas /
don dam nang gzhi lus ye shes kyi dkyil 'khor du zhugs pa ni /
hU~M hU~M hU~M/
zhes brjod pas /
bla ma'i thugs ka nas 'od zer 'phros /
slob ma la phog pas khyed rang rnams lhar gsal ba 'od du zhu nas hU~M yig tu gyur /
bla ma he ru kar gsal ba'i zhal du zhugs /
sku'i dbyibs brgyud /
rdo rje'i lam nas yum gyi pad+mar son pa las /
rjes su chags pa'i sgra dang 'od zer gyis sangs rgyas sras dang bcas pa bkug nas hU~M yig la thim /
de yongs su gyur pa las dpal he ru ka mthing nag
/mthing dkar dmar ba'i zhal gsum phyag drug pa /
g.yas gsum rdo rje kha T+wAM rnge'u chung /
g.yon gsum dril bu b+han dmar rgyu zhags 'dzin pa /
yum badzra kro d+hI shwa rI ma sngon mo rdo rje dang dung khrag bsnams pas 'khril ba /
gar gyi nyams dgu dang ldan cing /
dpal dang dur khrod kyi chas can /
zhabs bzhi 'dor stabs kyis gnas par gsal ba /
yum gyi mkha' nas phyir phyung sngar gyi gdan la 'khod par sgoms shig
/des bskyed rim gyi sgo nas 'jug cing dbang bskur ba song nas /
dngos gzhi rdzogs rim gyi sgo nas gsang dbang la dbang bzhir phye nas bskur ba la /
thog mar bum dbang gi slad du /
bum nang he ru ka yab yum sbyor ba'i byang sems spyi bo nas zhugs /
lus gang /
lus sgrib dag
/dga' ba'i ye shes rgyud la skyes par mos mdzod /
bum pa thogs la /
oM:
til gyi gang bu bzhin gang ba'i :
rgyal bas bum pa bzung nas ni :
sangs rgyas rdo rje'i sku 'grub phyir :
bkra shis bum pas dbang bskur ro :
ru lu dang kA ya badzra a b+hi Shiny+tsa oM:
rjes 'brel sku gsung thugs kyi dbang bskur ba ni /
dkyil 'khor gyi lha las gnyis pa 'phros te spyi bor thim pas bskyed rim lha'i sku bsgom pa'i dbang thob par mos shig
/thod sku thogs la /
oM:
rang byung rdo rje lus kyi dkyil 'khor du :
khrag 'thung lha tshogs bsgom pa'i dbang bskur bas :
gzung dang 'dzin pa'i rtog pa rang grol nas :
cir snang lha skur 'char ba'i dbang thob shog :
satwa dang ru lu\u0f8e
oM sarba ta thA ga ta kA ya a b+hi Shiny+tsa oM:
spyi bor bzhag
/bzlas lung gi slad du /
slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas sngags phreng 'phros /
zhal nas thon /
khyed rang lhar gsal ba'i zhal du zhugs /
thugs kar nyi steng hU~M gi mthar 'khod par mos la sngags 'di'i rjes zlos /
ru lu lan gsum /
de brtan pa'i phyir sngags byang dang phreng ba mgrin par bzhag pas sngags bzlas pa'i dbang thob par mos mdzod /
A:
ji snyed brjod pa kun gyi rgyur gyur pa'i :
ngag la rdo rje'i sngags kyis dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
ru lu dang /
wA ka a b+hi Shiny+tsa A:
thugs me long dwangs pa bstan la tshig gis ngo sprad pa ni /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyis dbang bskur bas :
dran rtog thams cad rang shar rang grol shog :
oM sarba ta thA ga ta tsit+ta a b+hi Shiny+tsa hU~M:
mar me bstan pas ye shes rdo rje 'od gsal thig le nyag gcig mtshon par mos shig
/ho :
'od gsal thig le nyag gcig snang ba yis :
kun gzhi ye shes chen por dbang bskur bas :
dbyings rig zung 'jug shin tu rnam dag pa'i :
dpal chen don gyi dgongs pa mngon gyur shog :
oM sarba ta thA ga tA dz+nyA na a b+hi Shiny+tsa a a a :
de dag gis rdo rje bzhi'i ye shes 'grub pa'i skal pa can du byas par mos shig
/gnyis pa gsang ba bla ma yab yum sbyor bas bde ba'i 'od dang sgras rgyal ba sras bcas bkug
/spyi bo nas zhugs te zhu ba byang sems cha gcig thod pa'i bdud rtsi dang 'dres pa myangs pas slob ma'i lus gang /
snying nang gi rigs drug sa bon bsregs /
ngag sgrib dag
/mchog dga'i ye shes skyes par mos /
thod pa'i bdud rtsi sbyin la /
A:
mkha' khyab rgyal ba sras bcas kun :
mnyam sbyor byang chub sems kyi chus :
sangs rgyas rdo rje'i gsung 'grub phyir :
bde chen gsang ba'i dbang bskur ro :
ru lu dang /
wA ka badzra a b+hi Shiny+tsa A:
rjes 'brel nus dbang lnga rna ba /
snying ga
/lce /
lag pa /
yan lag lnga rnams la bdud rtsi cha gcig gis thig le so sor bkod pa ngo bo lha la rnam pa yi ge'i gzugs su bsgom pas nus pa'i dbang lnga rdzogs pa yin te /
rna ba gnyis su rin 'byung gi ngo bo trAM ser pos nyan pa'i dbang thob /
snying gar mi bskyod pa'i ngo bo hU~M sngon pos sgom pa'i dbang thob /
lce la snang mtha'i ngo bo hrIHdmar pos 'chad pa'i dbang thob /
lag mthil gnyis su don grub kyi ngo bo AHljang gus phrin las bsgrub pa'i dbang thob /
yan lag lnga la rnam snang gi ngo bo oM dkar pos rdo rje rgyal po bka' rab 'byams kyi phrin las la dbang bar byas pa'o //
gsum pa shes rab ye shes kyi dbang ni /
sin+d+hu ra'i dkyil 'khor las badzra kro d+hI shwa rI 'phros /
'du shes gsum gyis snyoms par zhugs /
yid sgrib dag
/dga' bzhi dang khyad par dga' ba skyes par mos mdzod //
rig tsaka gtad la /
hU~M:
dga' ba'i gnas sbyin lha mo ni :
sna tshogs gzugs can yid 'ong mas :
sangs rgyas rdo rje'i thugs 'grub phyir :
shes rab ye shes dbang bskur ro :
ru lu dang tsit+ta badzra a b+hi Shiny+tsa hU~M:
dbang bzhi pa rang byung rdo rje sems dpa'i me long gis mtshon te tshig gi ngo sprad pas sgo gsum gyi sgrib pa dag
/lhan skyes kyi dga' ba bde stong zag med rang gnas kyi ye shes ngo 'phrod par mos la mnyam par zhog mdzod /
me long thogs la /
a :
bde ba'i rang bzhin stong pa nyid :
zung 'jug dgongs pa'i rtsal chen pos :
sangs rgyas ye shes mngon 'gyur phyir :
bsam gyis mi khyab dbang bskur ro :
ru lu'i mthar dz+nyA na badzra a b+hi Shiny+tsa a a a :
mtha' rten tshe'i dbang bskur ba'i slad du /
skad cig gis dpon slob gnyis ka bla ma pad+ma tshe dpag med kyi skur gyur pa'i gnas gsum 'bru gsum gyis mtshan pa las 'od zer 'phros /
sangs rgyas byang sems lha dang drang srong rig 'dzin rnams kyi tshe'i byin rlabs thams cad tshe dpag med kyi phyag rgya'i rnam par byon nas /
sgo gsum la thim par mos mdzod /
spos rol bcas /
a mA ra Ni dang /
dz+nyA na A be sha ya a :
zhes brjod pas byin dbab /
tiSh+Tha badzras brtan par bya /
bkra shis tshe'i bum pas dbang bskur bas sku'i tshe dbang thob par mos shig
/hU~M hrI:
bkra shis 'od gsal tshe yi gzhal yas na :
mi 'gyur snying po ye shes lha tshogs bzhugs :
bde chen byang chub sems kyi dbang bskur bas :
'chi med tshe yi dbang mchog thob par shog :
badzra dz+nyA na A yu She ka la sha a b+hi Shiny+tsa hU~M:
'chi med kyi bdud rtsi btung bas gsung gi tshe dbang thob par mos shig
/hrI:
sngon byon 'chi med rig 'dzin thams cad kyang :
tshe chang bdud rtsi'i bcud kyis dngos grub brnyes :
deng 'dir skal ldan khyod la sbyin pa yis :
rgyun mi 'chad pa'i tshe yi dbang thob shog :
oM badzra dz+nyA na A yu She hU~M b+h+rU~M nri dzaHsarba sid+d+hi pha la hU~M:
tshe'i ril bu myong bas thugs kyi tshe dbang thob par mos shig
/hrI:
mi 'gyur snying po'i bcud rnams bsdus pa yi :
'chi med ye shes tshe yi longs spyod 'dis :
yid la zag med bde ba rab 'phel nas :
rtag tu tshe yi dpal la longs spyod shog :
oM badzra dz+nyA na A yu She hU~M b+h+rU~M nri dzaHsarba sid+d+hi pha la hU~M:
de ltar sku gsung thugs kyi tshe dbang thob pa de nyid skye med yum lnga'i klong du rgyas btab pas 'chi med gnyug ma'i tshe srog brtan par mos mdzod /
hU~M hrI:
'khor 'das tshe rnams 'byung ba lnga la thim :
sha khrag drod dbugs sems kyi stobs 'phel te :
mi 'gyur dwangs ma nri la rgyas thebs pas :
'chi med rdo rje'i tshe dang ldan par shog :
oM b+h+rU~M hrIHb+h+rU~M hU~M b+h+rU~M trAM b+h+rU~M AHb+h+rU~M badzra kro d+ha ha ya grI ba rak+Sha rak+Sha b+h+rU~M:
mtshams sbyor bcas shis brjod rgyas par spel /
de dag gis rig 'dzin 'dzam gling rgyan gcig yang dag he ru ka'i dbang thob pas sogs dam tshig khas blang /
gtang rag
/lus 'bul /
dge bsngo byas la /
slob ma rnams rang gnas su gtang ngo //
slob dpon gyis tshogs kyi lhag ma /
srung ma'i gtor 'bul sogs rjes chog rnams phrin las snying po bzhin bya'o //
legs byas zag med bdud rtsi'i rgya mtsho yis //
zag bcas 'pho ba 'gyur med thig ler bsdams /
kha sbyor zung 'jug he ru ka dpal gyi //
sku dang ye shes tshe 'dir 'grub par shog
/ces kun mkhyen rdo rje gzi brjid kyi phyag tho ltar nags 'gros su bris zhes rje gu Na'i zhabs kyi bka'i cod pan spyi bor mchod pa dang /
dam pa du ma'i gsung nan gyis bskul ba ltar /
kun bzang 'jigs med tshe dbang nor bus rang lo zhe bdun par sbyar ba'i yi ge pa ni khyung rigs pa pad+ma ye shes kyis bgyis pa sarba dA mang+ga laM///
/
