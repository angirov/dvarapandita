sems rig dbye ba don gyi ngo sprod bzhugs so :
rang rig gsal stong kun gyi bdag nyid che :
sna tshogs ma 'dres chu zla 'ja' tshon bzhin :
rang gsal bde stong dri med gcer bu la :
kun bzang yangs pa'i klong du phyag 'tshal lo :
o rgyan mkhan po pad+ma 'byung gnas ngas :
bde gshegs snying pos 'gro la khyab tshul bstan :
lnga ldan bu dang 'di nyid 'phrad par shog :
sa ma ya :
rgya rgya rgya :
kun gzhi spyi gzhi de nyid ni :
gnas skabs lus la ji ltar gnas :
zhes pa nas bstan te :
stong gsal 'gag med 'od kyi gong bu de nyid :
spyir 'jag ma'i srin 'bu yan chad nas :
dus gsum sangs rgyas man chad la :
che chung dang :
bri gang :
dkar dmar ru ma phye :
til la mar gyis khyab pa ltar du gnas so :
de yang rgyud las :
sems can kun gyi rang rgyud la :
sku dang ye shes tshul du gnas :
til la mar gyis khyab pa bzhin :
zhes gsungs :
khyad par mi'i snying dang dung khang na gnas te :
spyir lus kun la dbyer med kyang :
de nyid rtsa rlung thig le'i dwangs ma rnams 'gag 'dus pa'o :
de yang rgyud las :
ngo bo rang bzhin thugs rje gsum :
ma bskyed rdzogs tshul tsit+tar gnas :
zhes gsungs so :
de yang chos sku ye shes zang thal chen po de :
ngo bo rang bzhin thugs rje gsum du gnas te :
ngo bo stong par zang thal le :
sgrib g.yogs bral bar hrig ge :
rang byung gi rig pa sang nge :
phyogs mtshams dang bral bar brdal le :
gsal 'grib dang re dogs med par lhun ne bzhugs so :
rang bzhin ni lhun grub kyi sku ru bzhugs te :
rgyud las :
shel 'ja' nyi 'od ji bzhin no :
zhes gsungs so :
ma 'dres la yongs su rdzogs pa shel nang gi sku lta bu :
rgya mtsho'i gza' skar lta bu :
me long nang du bris sku'i dkyil 'khor bkram pa lta bur gnas so :
de yang dkar dwangs me long ye shes su gnas so :
kha dog lnga cha phyogs ris med mnyam pa nyid du gnas so :
kha dog ma 'dres pa re re snang bas so sor rtog pa nyid du bzhugs so :
ye nas bcos med du lhun ne sdug ge gnas pas :
bya ba grub pa'i ye shes su gnas so :
de nyid la re dogs dang der 'dzin med dngos por ma grub :
gzung yul stong pa chos kyi dbyings kyi ye shes so :
thugs rje ni rtog tshogs bzhi bcu rtsa gnyis dkyil 'khor bkod pa'i tshul du snying nang na bzhugs so :
nyon mongs pa lnga bcu rtsa brgyad ni khro bo'i lha tshogs lnga bcu rtsa brgyad dung khang na bzhugs so :
de yang rgyud las :
sems can rang rgyud rtog tshogs nyid :
bzhi bcu zhe gnyis sangs rgyas te :
zhes gsungs so :
gzugs kyi phung po rnam par snang mdzad :
rnam shes kyi phung po rdo rje sems dpa':
tshor ba'i phung po rin chen 'byung ldan :
'du shes kyi phung po snang ba mtha' yas :
'du byed kyi phung po don yod grub pa :
khrag mA ma kI:
sha sangs rgyas spyan :
dbugs dam tshig sgrol :
drod gos dkar mo :
sems kun tu bzang mo'o :
de ltar yang rgyud las :
phung po 'byung ba yab yum lnga :
zhes gsungs so :
nga rgyal lha'i thub pa :
phrag dog lha min thub pa :
'dod chags mi'i thub pa :
gti mug byol song thub pa :
ser sna yi dwags thub pa :
zhe sdang dmyal ba'i thub par gnas te :
de ltar yang rgyud las :
dug lnga ser sna thub pa drug :
ces so :
rnam par shes pa'i tshogs brgyad ni sems dpa' brgyad :
yul brgyad ni sems ma brgyad du gnas pa'o :
sgo bzhi las :
lcags kyu :
zhags pa :
lcags sgrog :
dril bu yab yum ste :
rnam rgyal :
gshin rje gshed :
rta mgrin :
bdud rtsi 'khyil ba dang brgyad du bzhugs so :
mig gnyis nyi ma dang zla ba'i tshul du'o :
sku lnga ni stong sangs chos kyi sku :
rang gsal longs spyod rdzogs sku :
ma 'gags sprul pa'i sku :
ka dag dge sdig gis mi shigs shing rdo rje'i sku :
sdig sgrib thams cad ye nas byang zhing :
'khor 'das 'ub chub pas mngon par byang chub pa'i sku'o :
ye shes lnga ni :
me long :
mnyam nyid :
sor rtog :
bya grub :
chos dbyings ye shes so :
'od lnga ni :
dkar ser dmar ljang mthing kha'o :
rlung lnga ni :
rab gsal bas gsal byed kyi rlung :
rang bzhin g.yo bas g.yo byed kyi rlung :
so sor bkra bas 'byed byed kyi rlung :
ye nas gnas pa ye shes kyi rlung :
kun la khyab pas khyab byed kyi rlung ngo :
shes rab lnga ni :
ngo bo stong pa las 'khor 'das kyi gzhi byung bas ma phye ba'i shes rab :
de dag thams cad rig pa la 'dus pas na bsdus pa'i shes rab :
kun la khyab cing rgyar ma chad pas khyab pa'i shes rab yin :
ye shes rang rlung gi rtsal bskyod pas skyod byed kyi shes rab yin :
de'i gnad shes na 'khor 'das skad cig gis gcod pas sgrol byed kyi shes rab yin no :
thig le lnga yang :
spyi bor chu'i thig le dkar po :
mgrin par sa'i thig le ser po :
snying gar nam mkha'i thig le mthing kha :
lte bar me'i thig le dmar po :
gsang bar rlung gi thig le ljang khu'o :
mkha' 'gro lnga yang :
rdo rje mkha' 'gro :
rin chen mkha' 'gro :
pad+ma mkha' 'gro :
las kyi mkha' 'gro :
bud+d+ha mkha' 'gro'o :
dpa' bo lnga yang :
rdo rje dpa' bo :
rat+na dpa' bo :
pad+ma dpa' bo :
karma dpa' bo :
bud+d+ha dpa' bo dang lnga'o :
gzhi lnga ni :
rang gsal chen po dkar po'i gzhi :
rang gnas chen po mthing kha'i gzhi :
lhun grub chen po 'khor 'das kyi gzhi :
rang byung chen po rtog tshogs kyi gzhi :
rang grags chen po tshig gi gzhi'o :
lam lnga ni :
yal ba med pa khra lam me ba de me long lam :
shar lho nub byang du ma phye bar lham me ba mnyam nyid lam :
ye nas lhun gyis grub cing phyis 'bras bu btsal mi dgos pas bya grub lam :
de las zhi ba dang :
khro bo dang :
kha dog dang :
phyag mtshan dang :
rgyan dang cha lugs gsal bas :
so sor rtog pa'i lam mo :
kun kyang ngo bo stong nyid rang gnas su 'dus pas chos dbyings lam mo :
'bras bu lnga yang :
de shes na lam sbyang bgrod mi dgos pas lhun gyis grub pa'i 'bras bu :
ngos zin pa tsam gyis yin thog tu grol bas grol ba'i 'bras bu :
rkyen bla ma la rag las pas rkyen gyi 'bras bu :
yin par ngo shes pa yin pas yin pa'i 'bras bu :
ye nas shes pa de la sgrib g.yogs bral bas rtsol bral gyi 'bras bu'o :
de ltar yang rgyud las :
tshogs brgyad sems dpa' yab yum brgyad :
sgo bzhi sgo ba yab yum brgyad :
g.yas g.yon nyi ma zla ba gnyis :
sku lnga dang ni ye shes lnga :
rig pa 'od lnga rlung ni lnga :
shes rab ye shes thig le lnga :
mkha' 'gro dpa' bo lnga lnga dang :
gzhi lnga lam lnga 'bras bu lnga :
zhes so :
'di rnams kun la tshang ngam zhe na :
kun la gnas pa yin te :
kun la khyab pa'i ye shes che :
zhes gsungs so :
de rnams kyang bde bar gshegs pa'i thugs kyi rang bzhin :
brjod bral du gnas te :
sku rang rig hU~M gi rnam pa :
gsung rang rig hU~M gi rnam pa :
thugs rang grol hU~M gi rnam pa :
dbyer med dam ming mang por phye yang :
don ngo bo rang bzhin thugs rje gsum du lhag ge 'dus so :
de yang rgyud las :
yi ge hU~M gi tshul nyid du :
lus lnga dag gam skye bzhi las :
dbyer med gsum brtsegs tshul du gnas :
zhes gsungs so :
lam ni ka ti shel sbug can :
khrag dang chu ser med pa la brgyud de :
d+hU ti la lam byas :
rtse chung gnyis la brgyud :
dung khang nang du khro bo'i lha tshogs su shar te :
mig gi a 'bras la rtsa kha yangs la gting dog pa gcig tu dod nas phyi'i yul nam mkhar 'char ro :
de ltar yang rgyud las :
lam ni ka ti shel sbug nas :
d+hU ti sgal tshigs dung khang nang :
tsak+Shu sgor thon nam mkha' 'o :
zhes gsungs so :
de ni dag pa ye shes kyi gnas lugs dang :
lam dang :
sgo dang :
yul bstan pa'o :
sa ma ya :
rgya rgya rgya :
'o na de lta bu dag pa'i rang snang la :
ma dag pa 'khor ba ci las byung snyam na :
dag pa'i ye shes de nam mkha' dang 'dra :
ma dag pa'i sems ni rlung dang 'dra :
skabs su byed las so sor gyes te :
mthar thug nam mkha' las ma 'das pa bzhin :
rig pa ye shes las sems zhes bya ba kun tu btags pa gcig byung ste :
de yang ngo bo rang bzhin thugs rje gsum gyi dus na thugs rje'i rtsal lo :
de ltar yang rgyud las :
sems zhes bya ba'i 'gyu 'gyu po :
ngo shes thugs rje'i bdag nyid de :
zhes so :
sems zhes bya ba kun byed cing :
las rnams so sor gsog pa 'di :
rlung chen glo ba'i grong khyer na gnas te :
lam ni glo ba las rtsa lnga gyes :
rna ba la sogs sgo bzhi gsang ba la gcig gzhug go :
sgo ni rna ba gnyis :
sna lce gsang gnas su zug pa de las 'don pa'o :
de las legs nyes :
snyan mi snyan :
zhim mi zhim :
gzung 'dzin :
chags sdang :
yod med :
bde sdug :
chags zhen du bzung ste :
nyon mongs pa stong phrag brgyad cu'i las rnams byed :
des khams gsum rigs drug tu 'khyams shing rlung gi rta la bzhon pa'o :
de ltar yin pa yang rgyud las :
rlung chen glo ba'i grong na gnas :
lam ni kha sna'i sgo la 'don :
stong phrag brgyad cu'i las rnams byed :
smin pa khams gsum rigs drug smin :
zhes gsungs so :
'o na gnyis su yod dam snyam na :
stong phrag brgyad cu'i ngo bo la bltas shing glod pas rang grol du song ba ni :
gnyis med thugs rje'i bdag nyid du gyur pa'o :
ngo bo stong par rang tshugs thub pa ni :
nam mkhas khyab tshad kyi sems can gyi don byed pa'o :
rang bzhin gsal bas zhing khams mi zad par rgyan gyi 'khor lo la longs spyod :
thugs rje 'gags med shugs 'byung gis :
sems can re re'i mdun du gang 'dul re rer sprul nas don byed pa'o :
sa ma ya :
rgya rgya rgya :
e ma :
bdag 'dra pad+ma 'byung gnas kyis :
sems dang rig pa'i dbye ba 'di :
phyi rabs don du yi ger bkod :
skal ldan bu dang 'phrad par shog :[ \u0f80]atsha :
zhus dag go :
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
