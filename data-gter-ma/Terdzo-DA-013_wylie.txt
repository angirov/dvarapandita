@#//
gsang thig bla ma mkha' 'gro'i me mchod sgrib gnyis 'joms byed ye shes 'od kyi dkyil 'khor zhes bya ba bzhugs so //
gu ru dz+nyA na DA ki nI ye /
'khor 'das brtan g.yo'i khyab bdag mo //
rang rig 'gyur med kun tu bzang //
bla ma ye shes mkha' 'gro mar //
'dud do bde chen snang ba bskyed //
'dir rnal 'byor pa gang zhig gis nyams chag sbyong zhing dngos grub mchog gi skal pa nyams su myang bar 'dod pas las myur du 'grub pa'i phyir /
bla ma ye shes mkha' 'gro'i dkyil 'khor par me mchod mdor bsdus 'bul ba'i tshul la sbyor dngos gnyis las /
dang po ni /
dge ba'i gnas su rang nyid thun mtshams kyi lha'i nga rgyal dang ldan pas sa lhar dkar gtor bsngo /
sum+b+ha nis bgegs bskrad cing sngags kyis bsrung ba dang /
las sngags bzla bzhin bdud rtsi'am dri bzang gi chus chag chag gdab pas sa bzung sbyang gi go bcad /
shis pa'i sa'i stegs bu gru bzhi par rdul tshon gyis chos 'byung dkar po re khA sngo skya can bsnol ma /
steng ma'i rtse mo mdun bstan gyi lte bar pad+ma 'dab bzhi'i dbus su baM yig dkar po /
'dab bzhir 'bum phrag mkha' 'gro'i srog yig ha ri ni sa mthing ser dmar ljang dang /
chos 'byung gi zur drug la dga' 'khyil dkar dmar g.yon 'khyil re /
phyi rim du rdor ra dang me ri g.yon 'khor ste thams cad kha dog dkar po la sel ma zhugs pa'i tshon gyis bcad 'then /
thab kyi khar bdud rtsi can gyi shing ngam /
ba glang gi lci bas zlum por brtsigs /
de dang nye bar rang gi mdun du bsang chu nang mchod rdor dril thod rnga me tog dgang blugs kha sbyar /
me yol sogs dang /
g.yas su sman gtor rak+ta /
nyer spyod /
tshogs kyi yo byad /
g.yon du mar khu /
bal lu'am lcang ma sogs kyi yam shing mdzub gang ba'i rtse mar khus nyug pa /
khyad par gyi rdzas til /
sman sna dang /
rin po che /
dar zab /
shing tog
/zas phud sogs kha dog dkar po gtso bos rdzas spungs /
gos zung /
rgyan phreng /
so rtsi rnams bshams /
slob dpon zhi ba'i chas dang bsam pa 'dug stangs bcas kyis 'khod /
gnyis pa la sngon dngos rjes gsum las /
dang po sngon 'gro ni /
sgrub mchod dang 'brel tshe bdag gi rnal 'byor sngon du song bas 'thus /
ma 'brel tshe brgyud 'debs nas bdag bskyed bzlas pa'i mthar thug pa'i bar byas nas rnal 'byor bsdus te gtso bo'i nga rgyal gyis /
bsang chu la dmigs te /
bsang chu'i steng du nyi ma la gnas pa'i ha yig ljang gu las 'od zer 'phro 'dus yongs su gyur pa las las kyi mkha' 'gro sku mdog ljang 'tsher zhal gcig khro chags kyi nyams dang ldan pa /
phyag g.yas kyis gri gug sna tshogs rdo rje'i yu ba can dang /
g.yon pas thod khrag 'dzin pa /
gcer bu skra grol lang tsho rgyas shing thod skam lnga'i cod pan dang dar dpyang 'phur ba /
phyag rgya lngas brgyan cing /
zhabs g.yon bskum g.yas brkyang 'gying stabs kyis ye shes me ri'i dbus su bzhengs pa'i thugs kar rang srog dang sngags phreng ljang gu 'od zer 'bar bas mtshan pa /
dam ye dbyer med kyi ngo bor gsal zhing /
sngags bzlas pa'i rkyen gyis thugs rgyud bskul bas sku dang sngags las bdud rtsi'i rgyun babs par mos la /
oM karma DA ki nI hU~M phaTaH
ces brgya rtsa brgyad bzlas /
mthar lha mo bde ba chen pos zhu ba chu dang 'dres pas dngos po gang la reg pas mi mthun pa'i bgegs 'joms shing 'bag btsog bsang ba'i nus pa dang ldan pa'i dag byed du gyur par bsam mo //
gnyis pa dngos gzhi la /
oM ma hA badzra hU~M gis rdo rje snying gar gsor /
oM badzra gaN+De AHsa dril bu dkrol zhing dkur bsten /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM gis rdor dril bsnol ba'i 'khyud rgya bcas dam tshig gsum bzung /
mchod sreg gi rdzas rnams la bsang chu 'thor zhing /
oM karma DA ki nI hU~M phaT kyis bsang /
swa b+hA was sbyangs /
stong pa'i ngang las bde chen gyi :
rnam rol mchod dang bsreg bya'i rdzas :
ye shes bdud rtsi 'dod yon sprin :
cir yang 'char zhing 'byung bar gyur :
oM AHhU~M:
lan bdun dang /
spro na nam mkha'i mdzod kyi sngags rgyas kyang brlab cing spel /
thal mo sbyar ba'i bar du dpal 'bar thogs pas thab la g.yas su bskor zhing /
oM badzra dz+nyA na DA ki nI dz+wa la raM:
zhes lan gsum gyis me sbar /
hU~M hU~M hU~M gis rlung g.yab kyis g.yab /
ku sha'i 'thor g.yab kyis thab la bsang chu 'thor zhing /
oM karma DA ki nI hU~M phaT kyis bsang /
swa b+hA was sbyangs /
a :
'od gsal stong nyid dbyings kyi mkha':
thig le chen po'i klong yangs su :
rig pa'i ye shes rang snang ba :
las kyi dngos grub ji snyed kun :
mos pa bzhin du 'byung ba'i gnas :
mtshan nyid yongs rdzogs rdo rje'i thab :
gos dkar yum gyi ngo bo nyid :
rab 'bar me lce 'khyil ba'i dbus :
'byung lnga yum gyi mkha' klong du :
sogs mngon rtogs ltar la /
nyi zla'i steng :
bde stong 'khyil ba'i thig le baM:
zhes bsgyur zhing /
dkar dmar mdangs ldan sogs bskyed brlab drangs bstim phyag mchod bstod pa'i mtha' bar btang /
byon skyems ni /
thab kyi dbus su ye shes kyi mkha' 'gro ma la /
steng gi nam mkha' dang mtha' skor kun tu rtsa brgyud kyi bla ma /
yi dam dkyil 'khor gyi lha tshogs /
gnas gsum gyi dpa' bo dang rnal 'byor ma /
'bum phrag yangs pa'i mkha' 'gro'i tshogs dang bcas pas bskor ba sprin phung 'thibs pa ltar las kyi dngos grub stsol ba la dgyes bzhin du bzhugs pa'i lha tshogs rnams kyi ljags dang gzar bu gnyis la raM yig gis mtshan pas sreg blug gi mchod pa phul bas mnyes    shing phrin las bsgrub par gyur par dmigs la /
oM badzra wA rA hI dz+nyA na DA ki nI baM ha ri ni sa gu h+ya dz+nyA na bo d+hi tsit+ta ma hA su kha ru lu ru lu hU~M b+h+yo hU~M:
zhes sgrub sngags spyi dril dang /
mar khu gzar bu bdun gyis dgang gzar bkang ba'i mchu las bab pa'i mar khu bdud rtsi'i dwangs ma'i bcud drangs te gsol bas dgyes shing tshim par bsams la /
rnal 'byor pa bdag cag dpon slob 'khor dang bcas pa'i nad gdon sdig sgrib dam tshig nyams chag ma dang mkha' 'gro 'khrugs pa sogs mi mthun pa'i phyogs thams cad shIn+taM ku ru swA hA:
zhes spel tshig bcas dgang blug kha sbyar bas g.yas bskor gyis lan gsum dbul /
de nas rdzas 'bul ba ni /
oM AHhU~M:
shes rab dgang gzar e yi dbyings :
thabs mchog blug gzar waM yig gis :
zung 'jug bsreg rdzas bdud rtsir bskyil :
byang chub sems kyi mchod pa'i sprin :
dkyil 'khor lha tshogs zhal du thim :
yul dang dbang po gnyis med pa'i //
bde ba chen po'i longs spyod kyis //
sku gsum ye shes dbyings kyi yum //
rdo rje btsun mo rnal 'byor ma //
ma sring gnas yul mkha' 'gro dang //
yang sprul snang srid ma mor bcas //
mkha' 'gro 'dus pa'i lha tshogs rnams //
thugs dam gnyan po dgyes par bskang //
g.yar dam gnyan po sor chud nas //
ye shes dbyings kyi yum chen rnams //
thugs rje'i dgongs la byin gyis rlobs //
las byed sprul pa'i mkha' 'gro rnams //
phyi nang gsang ba'i bar chad sol //
'jig rten srid pa ma mo rnams //
ji ltar bsgos pa'i phrin las sgrubs //
rtsa rlung thig le'i rtog sgrib sbyongs //
sde brgyad mkha' 'gro'i sun ma zlog
/thun mchog rigs kyi dngos grub stsol //
bde chen ye shes mchog 'grub mdzod //
ma rig dbang gyur spyod ngan gyis //
ma mo mkha' 'gro khros pa kun //
ka dag chen po'i ngang du zhi //
'khrugs pa dgra dang bgegs la sgyur //
bdag cag phan bdes skyong bar mdzod //
ye shes spyan ldan mkha' 'gro'i tshogs //
thugs rje thugs dam ma g.yel bar //
sreg blug mchod pas dgyes dgongs te //
yid la 'dod pa'i dngos grub stsol //
ces mchod bshags phrin bcol sngon du 'gro bas /
gong gsal sgrub sngags spyi dril lan gcig gi thog drangs /
oM bo d+hi b+h+r-ik+ShA ya swA hA/
zhes brgya rtsa sogs rdzas sngags grangs mnyam gyis yam shing 'bul zhing /
rnal 'byor pa bdag cag sogs spel tshig sbyar /
spro na lha sngags rdzas sngags spel tshig bcas sbrel la grangs bzung ba legs pa'i yan lag tu 'gyur /
de bzhin mchod bshags phrin bcol sngon 'gros gong ltar /
oM ag+ne ya swA hA/
mar khu /
oM sarba pA paM da ha na badzra ye swA hA/
til /
oM badzra sarba pU dza me g+ha dz+nyA na sa ma ye swA hA/
zhes rdzas spungs rnams so sor 'bul /
bsnyen pa'i kha skong lta bu yin na /
'dir bsnyen sngags rkyang pas rdzas spungs grangs ci tsam dgos pa 'bul zhing /
bdag cag dpon slob 'khor dang bcas pa'i nad gdon sdig sgrib dam tshig nyams chag spyi dang /
bye brag ting nge 'dzin g.yel zhing gsang sngags kyi lhag chad la sogs nyes ltung sgrib pa'i tshogs thams cad shIn+taM ku ru swA hA/
zhes spel tshig 'dis gong 'og rnams la kha bsgyur ba'i khyad par dbye shes par bya /
de ltar phul bas lha tshogs rnams kyis bsreg rdzas bdud rtsi'i dwangs bcud dgyes pa chen pos bzhes te /
zag med bde bas rab tu mnyes shing tshims nas ye shes 'bar ba'i 'od zer dkar po zla ba'i mdangs can 'phros pas /
bdag cag dpon slob 'khor dang bcas pa'i sdig sgrib nad gdon bar chad thams cad dang /
khyad par dam tshig nyams chag mkha' 'gro khros shing 'khrugs pa'i rgyur gyur pa'i nyes ltung dri ma'i tshogs thams cad byang zhing dag nas /
bde stong gi ye shes skye ba la sogs mchog dang thun mong gi dngos grub thams cad yid bzhin du stsol bar gyur par bsam mo //
gsum pa rjes rim ni /
oM badzra ar+g+haM pra tIts+tsha swA hAs mchod yon sbreng /
oM badzra gri k+She Na pra tIts+tsha swA hAs las chu'i bsang gtor 'thor /
oM badzra wAsatra ya pra tIts+tsha swA hAs gos zung /
oM badzra rat+na a lang+ka pra tIts+tsha swA hAs rgyan phreng /
oM badzra tam+bu lA ya swA hAs so rtsi rnams 'bul /
tshogs dang gtor ma las chu dang las sngags kyis bsangs /
oM AHhU~M lan gsum gyi byin gyis brlab /
sgrub sngags spyi dril mthar /
ma hA ga Na tsakra ba liM ta khA hi btags pa lan gsum mam bdun gyis mar khus sbag pa'i gtor ma dang /
de bzhin du ma hA a mrita khA his sman /
ma hA rak+ta khA his rak+ta bcas so sor gsum mam bdun gyis phul mthar /
oM AHhU~M:
shes rab dgang gzar sogs kyis 'dod don gsol /
tshogs mchod rgyas pa 'bul bar spro na gtor 'bul dor la /
rang gzhung bzhin tshogs byin gyis brlab /
tshogs phud rnams rim bzhin thab dkyil du phul ba'i rjes /
gong smos sman raka 'bul zhing 'dod gsol bya /
'dir nang gsang de kho na nyid kyi tshogs rol rnams bgyis na de dang de'i sbyin sreg kyang zhar byung du 'grub pas legs par 'gyur zhing /
lhag ma btang la thab zur du spungs shing smon lam gdab /
gang ltar yang gtang rag gi mchod pa ni /
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+hai nai bid+ya shab+da sarba pany+tsa rak+ta ba liM ta ma hA pU dza AHhU~M:
bstod pa ni /
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul sku'i 'gro don mdzad :
mkha' 'gro 'dus pa'i dkyil 'khor lha la bstod :
oM AHhU~M badzra dz+nyA na DA ki nI sarba sid+d+hi pha la hU~M gis dngos grub blang /
ma rnyed yongs su ma tshang sogs dang yi ge brgya pas nongs pa bshags /
dzaHhU~M baM hoHsa thab kyi ye shes pa rang la thim par bsam zhing /
oM AHhU~M badzra dz+nyA na d+hA ki nI At+ma ko\u0f85 haM:
zhes nga rgyal bzung /
dam tshig pa me 'bar ba'i rnam par gyur par bsams la /
bsngo smon ni /
ho :
bde chen byang chub sems kyi dkyil 'khor du :
zag med bdud rtsi'i sbyin sreg phul ba'i mthus :
bdag dang mkha' mnyam 'gro ba ma lus kun :
rdo rje btsun mo'i go 'phang myur thob shog :
bkra shis ni /
oM:
dgongs brda' snyan brgyud rig rtsal 'chang :
rig 'dzin bla ma'i bkra shis shog :
rab 'byams zhi khro'i phyag rgyar snang :
yi dam lha yi bkra shis shog :
rnal 'byor grogs mdzad bde chen spel :
phyi nang mkha' 'gro'i bkra shis shog :
legs nyes stangs 'dzin bar chad sel :
chos srung rgya mtsho'i bkra shis shog :
gnas skabs rnam bzhi'i phrin las kyis :
don gnyis mthar phyin bkra shis shog :
mthar thug 'chi med ye shes sku :
mngon sum 'grub pa'i bkra shis shog :
ces dang /
gzhan yang shis pa brjod pa'i tshigs su bcad pa dang bcas me tog gi char dbab pas bde legs su spel /
me rang zhir 'jog pa'am long med na 'o ma'i chus gzhil la thal sol chu klung chen por sbyang zhing las kyi rjes mi mngon par bya'o /
yang zhar byung rgyas pa dang dbang dang drag po gsum gyi me mchod spro na /
sbyor dngos kyi gzhung rnams gong du zhi ba'i skabs su bshad pa ji lta ba la mi 'dra ba'i khyad par ni /
me thab kyi tshon dang sa bon rnams las so so'i mdog dang /
bud shing rgyas pa la bdud rtsi dang 'bras bu can gyi shing /
dbang la seng ldeng mdzo mo shing 'om bu /
drag por se skyer sogs tsher ma can gyi shing rnams kyis rim par gru bzhi /
zla gam /
zur gsum du brtsegs /
mchod gtor dang nyer spyod sogs las mthun gyi kha dog bsgyur ba /
bsreg rdzas rgyas par bud shing dang mthun pa'i yam shing khru gang pa bdud rtsi dang mngar gsum gyis nyug pa dang /
zas mchog
/dbang la yam shing sor mo lnga pa chang dang bu ram gyis nyug ba /
li khri dang chang glum /
lan tshas sbags pa'i me tog dmar po /
drag por yam shing sor bcu gnyis pa dug khrag dang lan tshas nyug pa /
tsha ba gsum dang dug khrag gis sbrus pa'i ling+ga 'am mtheb kyu zur gsum pa /
gsum kar rdzas spungs las mthun gyi mdog gis bsgyur ba bsags shing /
mchod sreg rdzas rgyas pa dang dbang la zhi ba bzhin dang /
drag por go ldog ste bsham /
slob dpon gyi rgyan dang bsam pa 'dug stangs sogs spyi ltar bya /
dngos gzhi'i me thab bskyed pa'i skabs /
rgyas par /
mtshan nyid yongs rdzogs rin chen thab :
dbang la /
mtshan nyid yongs rdzogs pad+ma'i thab :
drag por /
mtshan nyid yongs rdzogs e yi thab :
ces bsgyur /
byon skyems mthar spel tshig
/rgyas par /
bdag cag dpon slob 'khor dang bcas pa'i tshe bsod shes rab 'bru nor longs spyod dpal 'byor snyan grags bsod nams klung rta 'gro don phrin las thams cad puSh+TiM ku ru oM/
dbang la /
bdag cag dpon slob 'khor dang bcas pa'i thig rlung sems gsum mkhas btsun dge 'dun rgyal blon skye 'gro pho mo lha 'dre mi gsum brtan g.yo snang srid 'khor 'das thams cad wA shaM ku ru ho :
drag por /
bdag cag dpon slob 'khor dang bcas pa'i dgra bgegs byad ma rbod gtong chag che nyam nga rmis ltas mtshan ngan kag dang sri ngan gzung 'dzin rtog tshogs thams cad mA ra ya phaT/
ces bsgyur /
oM AHhU~M:
shes rab dgang gzar sogs nas /
ji ltar bsgos pa'i phrin las sgrubs /
zhes pa'i mtshams /
rgyas par /
ring 'tsho'i tshe dang bsod nams dpal //
shes rab rtsal dang zas nor 'bru //
'khor 'das longs spyod rin chen dbyig
/'dod rgu'i 'byor pa snyan grags stobs //
brgyud 'dzin sras dang legs pa'i dpal //
klung rta mnga' thang bde skyid tshogs //
'gro don phrin las nyams rtogs rnams //
zla ba yar gyi ngo bzhin spel //
bdag cag phan bdes sogs /
dbang la /
phrin las sgrubs //
lha mi klu dang gnod sbyin gyi //
rgyal blon rje 'bangs btsun mo dang //
skye 'gro khye 'u pho mo'i tshogs //
mkhas btsun grub pa'i skyes bu dang //
'bru nor rta glang zas gos nor //
rin chen rtsi sman dbyig gi tshogs //
thig rlung sems gsum snang srid dang //
'khor 'das dngos po thams cad kun //
lus pa med par dbang du sdus //
bdag cag sogs /
drag por /
phrin las sgrubs //
bstan dang bstan 'dzin skyes bu dang //
bdag cag yon mchod 'khor bcas la //
sdang dgra gnod bgegs phung ba'i sri //
byad ma rbod gtong ltas ngan byur //
chag che nyam nga mtshon cha'i dbal //
phung sel gtad khram sbyor ba dang //
gzung 'dzin ma rig 'khrul pa'i bdud //
drag shul rol pa'i phrin las kyis //
bzlog bsgyur brlag par mdzad nas kyang //
bdag cag sogs so sor bsgyur /
rgyas pa'i zas mchog la /
oM sarba sam+pa de swA hA/
dbang gi me tog la /
oM badzra rA ga sa ma ya swA hA/
drag po'i rdzas la /
oM sarba sha trUM big+h+nAn mA ra ya kha kha khA hi khA hi /
zhes so sor 'bul /
de rnams kyi dmigs pa ni /
rgyas par /
de ltar phul bas lha tshogs rnams dgyes pa'i dpal dang gzi byin 'bar ba las /
'od zer ser po gser zhun ma'i mdangs can nyi ma 'char kha'i zer thag lta bu 'phros pas /
bdag cag dpon slob 'khor dang bcas pa'i tshe bsod dpal 'byor snyan grags yon tan longs spyod la sogs dpal 'byor legs tshogs thams cad rab tu 'phel zhing rgyas pa'i phrin las mdzad cing dngos grub thogs med du stsol bar bsam /
dbang la /
de ltar phul bas lha tshogs rnams thugs rje'i shugs dang chags pa'i gzi byin 'bar ba las /
'od zer dmar po glog gi zhags pa lta bu 'phros pas /
lha 'dre mi gsum /
'khor 'das snang srid /
rlung sems snang ba thams cad bdag cag rnams kyi dbang du byed pa'i phrin las mdzad cing dngos grub thogs med du stsol bar bsam /
drag por /
de ltar phul bas lha tshogs rnams rngams pa'i stobs dang drag shul rol pa'i gzi byin 'bar ba las /
'od zer drag sngags rdo rje'i thog ser phab pas /
sdang dgra gnod bgegs byad ma rbod gtong la sogs mi mthun pa'i phyogs thams cad tshar bcad /
rdul du brlag pa'i phrin las mdzad cing /
drag po mngon spyod mthu'i dngos grub thogs med du stsol bar bsam /
zhes bsgyur /
rgyas pa dang dbang la me rang zhir 'jog pa'am /
long med na rgyas pa la dri ser po /
dbang la chang dang sbyar ba'i chus gzhil zhing /
drag po la dug khrag gi chus hur thum du bsad /
rgyas pa'i thal sol mdzod kyi phug gam ri bo 'phen bzang du sba /
dbang la ri mthon po'i rtser mthun pa'i rlung la bskur /
drag po la lam gyi bzhi mdor mnan pas mtshon las kyi rjes mi mngon par bya ba rnams so sor 'phrul zhing /
cho ga gzhan rnams zhi ba bzhin bgyis pas 'grub bo //
shes rab stong chen me phung gis //
gnyis snang sgrib tshogs kun sbyangs te //
bde klong 'khyil ba kun bzang mo'i //
lhums su ro gcig byang chub shog
/ces pa'ang nyer mkho'i cha rkyen du dus zhabs kyi sngags btsun rang byung lhan skyes rdo rjes sbyar ba 'dis kyang nyams chag gi mun pa bcil te don gnyis bzang po'i snang ba gong 'phel gyi rgyur gyur cig /

//
