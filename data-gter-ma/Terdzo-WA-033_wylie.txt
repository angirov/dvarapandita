@//
tshe sgrub ye shes srog tig gi dbang bskur ba'i cho ga dngos grub sgo 'byed ces bya ba bzhugs so //
lha yi lha mchog 'chi med mgon po dang //
dbyer med bla ma pad 'byung gsang ba gsum //
snying gi thig ler bkod nas gdams zab kyi //
bdud rtsi'i thigs pas bdag gzhan skal bzang bya //
rdzogs chen kun bzang snying thig gi gdams skor rigs bdag tshe sgrub ye shes srog tig gi dbang bskur ba la gsum /
sbyor dngos rjes so //
dang po ni /
stegs bu'i steng zhi dkyil sgo rdzogs dbus pad+ma 'dab brgyad lte bar tshe bum gyis mtshan pa'am /
maN+Dal la tshom bu dmar po gcig bkod pa'i khar many+dzi la bum pa nyer lnga'i bcud dang chas ldan /
mdun du tshe 'brang /
g.yas su tshe ril /
g.yon du tshe chang /
rgyab tu mda' dar /
mtha' skor du phyi nang gi mchod pas bskor /
las bum sogs nyer mkho rnams 'du bya'o //
gnyis pa ni /
las byang btang la bdag mdun dbyer med du bsgrub /
bzlas pa'i mjug tu bum sgrub spyi ltar bya /
tshe 'gugs gtang /
las bum rta mgrin bskyed bzlas dang /
ting nge 'dzin gyi dbang blang /
gtor 'bul tshogs mchod spro na spyi ltar sbyar ro //
gsum pa ni /
slob ma rnams la khrus bya /
bgegs bskrad srung 'khor bsgom /
sems bskyed gsal gdab la /
de'ang gangs can gyi 'gro ba rnams la rdzogs pa'i sangs rgyas las kyang bka' drin khyad par du gyur pa /
o rgyan gyi slob dpon chen pos gdul bya'i khams dbang mos pa'i bye brag mtha' yas pa la dgongs te /
dpal gyi mgul nas zab mo'i chos sgo de snyed cig dbye bar mdzad cing /
de dag kyang phyi rabs gdul bya rgyun mi chad par 'byung ba rnams kyi don du mtha' dbus kyi gter kha du mar rgyas btab par mdzad /
de nyid 'don pa'i las can gyi skyes bu rgyun mi chad par byin gyis brlabs pa las /
gu ru nyid kyi rgyal tshab tu bsngags pa rnam snang sprul pa'i lo tsA ba chen po bai ro tsA na'i rnam 'phrul gang la gang 'dul mtha' yas par byon pa'i nang tshan /
gter ston dbon gsas khyung thog rtsal gyi mtshan can snga phyi gnyis su byung ba'i snga ma thang yig nas lung bstan pa de nyid dus snga mor byon zin cing /
phyi ma 'di nyid gtsang stag mo zhes par byon /
ru lag rgyang gi yon po lung gi brag bya khyung 'dra ba'i mgul nas rdzogs chen kun bzang snying tig gi chos sde sogs spyan drangs /
lung byang du /
zab chos rdzogs pa chen po ni :
kun bzang snying gi thig le yi :
yan lag tshe yi sgrub pa 'di :
yang zab them yig med pa ste :
bai ro tsA na nyid la gdams :
slad ma'i don phyir rgyang gi gnas :
yon po lung du gter rgyas thobs :
ma 'ongs rang gi skye mthas rnyed :
mchog grub rgyal po'i skye ba'i mtha':
gter 'byin de yi dngos grub 'gyur :
nyams blangs tshe yi bar chad zhi :
sa gter rgya mtsho'i longs spyod rnyed :
chig rgyud nyid du gu h+ya rgya :
zhes 'byung ba ltar dbus su rig 'dzin chos rje gling pa sku chung ngu'i skabs chos bdag tu ngos bzung zhing chos skor chig brgyud du gnang ste /
tshe sgrub 'di nyid nyams bzhes mdzad pa'i rten 'brel gyis bar chad kyi g.yul las rgyal zhing zab gter gyi dngos grub brnyes /
de la rigs bdag tshe sgrub ye shes srog tig thun mong ma yin pa 'di nyid rang gzhung las /
'di lta bu'i tshe sgrub zab mo rang don du bdun phrag gsum nyams su blangs na tshe'i rig 'dzin thob :
bdun phrag gcig tu nyams su blangs pas tshe'i bar chad zhi zhing tshe bsring :
gzhan don du tshe'i dbang bskur bas tshe zad pa'ang lo gsum 'tsho zhing mang du bskyar na tshe'i rig 'dzin thob par 'gyur ro :
zhes pa 'di nyid slad kyi lnga brgya pa rnams kyi gtsug gi rgyan gcig mkhas pa dang grub pa dang rig 'dzin gter ston yongs kyi 'khor los sgyur ba chen po 7rdo rje 'chang 'jam dbyangs mkhyen brtse'i dbang po'am pad+ma 'od gsal mdo sngags gling pa la /
gter ston dang chos bdag chos rje gling pa gnyis ka'i byin rlabs kyi bdud rtsi'i zil dngar thob pa la brten nas dbang lung nye brgyud kyi tshul du spel bar mdzad pa'i /
tshe sgrub zab mo hrIHgcig ma 'di nyid dang 'brel bar byin rlabs tshe'i dbang bskur bgyi ba la slob dpon gyi bya ba sogs kyis mtshams sbyar la maN+Dal 'bul du gzhug
/bla ma tshe'i bdag po la dad mos drag pos thal mo me tog dang bcas te gsol ba 'debs pa 'di'i rjes zlos mdzod /
rig 'dzin tshe yi lha tshogs dgongs :
bdag cag 'chi med don du gnyer :
tshe dang ye shes dngos grub dang :
dbang bskur zab mo bstsal du gsol :
lan gsum /
rgyud dag par bya ba'i slad du /
bla ma dang gnyis su med pa'i bcom ldan 'das tshe dpag med rtsa gsum rab 'byams rgya mtsho'i dkyil 'khor pa rnams la /
deng nas byang chub bar du skyabs su 'gro zhing gzhan don byang chub mchog gi sems rnam pa gnyis bskyed par bgyi'o snyam pas 'di'i rjes zlos /
las byang ltar skyabs sems lan gsum /
rgyun bshags yan lag brgyad pa'i dmigs 'dun re re bzhin gsal thobs la 'di'i rjes zlos /
rdo rje slob dpon sangs rgyas dpal //
sogs /
de nas ye shes pa dbab pa'i slad du khyed rang rnams sgo gsum gyi gnad legs par gcun la dmigs pa 'di ltar rtse gcig tu sgoms 'tshal /
bsang sbyang /
stong pa'i ngang las gnas khang bde ba can gyi zhing dang gzhal yas khang chen por gyur pa'i dbus su paM las pad+ma dang /
a las zla ba'i steng du khyed rang gi rig pa'i ngo bo hrIHyig dmar po /
de las 'od zer 'phros /
'phags pa mchod /
tshe'i bar chad bsal ba sogs sems can gyi don byas /
tshur 'dus yongs su gyur pa las khyed rang bcom ldan 'das tshe dang ye shes dpag tu med pa'i rgyal po sku mdog pad+ma rA ga ltar dmar ba /
phyag gnyis mnyam gzhag gi mthil na 'chi med tshe'i bdud rtsis gang ba'i tshe bum bsnams pa /
zhabs rdo rje'i skyil krung gis bzhugs pa /
dar dang rin po che'i rgyan can /
'od dang 'od zer mtha' yas par 'phro ba /
mtshan dpe'i gzi byin mchog tu 'bar ba'i skur gyur pa'i dpral bar oM dkar po /
mgrin par AHdmar po /
thugs kar hU~M sngon po /
thugs dbus su zla ba la gnas pa'i hrIHdmar po mar me ltar 'bar ba /
de dang slob dpon dang mdun bskyed kyi thugs ka'i hrIHlas 'od zer dpag tu med pa 'phros pas nub phyogs bde ba can sogs phyogs bcu'i zhing khams rab 'byams nas /
bcom ldan 'das tshe dpag tu med pa sogs sangs rgyas byang sems rtsa gsum chos skyong rgya mtsho'i thugs rgyud bskul /
de rnams dang mdun bskyed kyi gnas gsum nas mgon po tshe dang ye shes dpag tu med pa'i sku phyag rgya /
gsung yig 'bru /
thugs phyag mtshan gyi rnam pa dpag tu med pa nyi zer gyi rdul 'khrigs pa'am char babs pa ltar byon te khyed rang la sib sib thim pas rgyud byin gyis brlabs pa'i mos pa mdzod cig
/spos rol dang bcas te las byang gi spyan 'dren gyi mthar /
hrIHhrIHhrI:
oM dz+nyA na badzra A be sha ya a AH
zhes mang du bzlas /
de ltar byin phab pa'i ye shes pa rnams byang chub snying po'i bar du brtan par byas par mos shig
/tiSh+Tha badzra /
zhes rdo rje mgor bzhag
/de nas tshe 'gugs pa'i slad du dmigs pa 'di ltar du mdzod /
bla ma mgon po tshe dpag tu med pa la mos gus byas pas de'i thugs ka nas pho nya mgyogs ma'i tshogs dang 'od zer steng 'og phyogs mtshams khyab par spros /
khyed rang rnams kyi bla tshe chad nyams yar ba /
sde brgyad mthu bo ches brkus phrogs gzhom pa rnams dang /
snod bcud kyi dpal dang dwangs ma /
'khor 'das kun gyi tshe'i dngos grub thams cad bdud rtsi 'od zer gyi rnam par nam mkha' gang bar bsdus /
ba spu'i bu ga nas sib kyis thim /
srog rten mi shigs pa'i thig ler thim pas 'chi med tshe'i rig 'dzin thob par mos shig
/mda' dar g.yab la las byang gi tshe 'gugs gtang /
rnal 'byor bdag gi zhes par /
rdo rje slob ma'i 'am /
bsrung bya 'di yi zhes bsgyur /
de nas bum pa thogs la /
tshe lha rgyal ba zhi khro yongs su rdzogs pa'i byin rlabs kyi rang bzhin bum pa'i bdud rtsi'i rgyun gyis dbang bskur bas rgya \u0f74dang 'bras bu'i nad gdon 'chi ba'i dri ma thams cad dag nas 'chi med ye shes rdo rje'i srog grub par mos shig
/hrI:rin chen las grub bum pa gzhal yas khang :
zhi khro rab 'byams tshe yi dkyil 'khor rdzogs :
skal ldan rigs kyi bu la dbang bskur bas :
ye shes lnga ldan rdo rje'i srog 'grub shog
/hrIHhrIHhrIHbadzra a mr-ita a b+hi Shiny+tsa b+h+rU~M:
zhes pas mgor bzhag cing bum chu sbyin /
thabs kyi rang bzhin tshe'i ril bu myang ba la brten nas bde chen mchog tu mi 'gyur ba rdo rje'i tshe la dbang thob par mos shig
/tshe ril lag g.yas su byin la /
hrI:
sngon byung 'chi med grub pa'i rig 'dzin rnams :
sgrub rdzas ril bu 'di la brten nas mdzad :
skal ldan rigs kyi bu la byin pa yis :
bde chen tshe yi dbang mchog thob par shog :
hrIHhrIHhrIHbadzra a mr-ita badzra a b+hi Shiny+tsa b+h+rU~M:
shes rab kyi rang bzhin tshe'i bdud rtsi myang ba la brten nas stong pa nyid rnam kun mchog ldan gyi rdo rje'i tshe la dbang thob par mos shig
/tshe chang g.yon du sbyin la /
hrI:
sngon byung tshe yi drang srong rig 'dzin rnams :
'chi med bdud rtsi'i rgyun gyi dngos grub brnyes :
deng 'dir bdag gis khyod la sbyin pa yis :
skye shi med pa gnyug ma'i tshe thob shog :
hrIHhrIHhrIHdz+nyA na a mr-ita a b+hi Shiny+tsa b+h+rU~M b+h+rU~M b+h+rU~M:
tshe'i 'brang rgyas bla ma tshe dpag med sku gsum rtsa brgyud bla ma 'khor dang bcas par gsal ba'i gnas gsum nas ye shes kyi 'od zer dang bdud rtsi'i rgyun dpag tu med pa byung ste /
khyed rang rnams kyi gnas gsum du thim pas 'chi med rdo rje gsum gyi dbang dang dngos grub ma lus pa thob par mos shig
/tshe 'brang spyi bor bkod /
hrI:
chos dbyings 'gyur med kun bzang tshe yi lha :
longs spyod rdzogs sku o rgyan tshe dpag med :
sprul pa'i pho nya mgyogs ma'i tshogs bcas kyis :
rdo rje tshe yi dngos grub brtan par mdzod :
hrIHhrIHhrIHbadzra A yu She tiSh+Tha b+h+rU~M:
de ltar srid zhi'i tshe bcud ma lus pas khyed rang gi lus kyi nang gang ba'i dwangs ma rnams snying dbus hrIHyig la thim pas bkrag mdangs gzi brjid dang ldan par byas /
lus kyi ba spu'i bu ga thams cad rdo rje'i go khrab kyis zhu lugs su g.yogs pas bar chad gang gis kyang glags mi rnyed par mos shig
/tshe mda' spyi bor bzhag la las byang ltar tshe bstim /
mthar gnyis su 'dzin pa'i rtog tshogs thams cad brjod med ka dag gi ngang du rtsol med rang babs su bzhag pas rtag brtan gzhom gzhig dang bral ba'i ye shes chen po'i phyag rgyas btab par mos shig
/byas la las byang gi tshe sba zhing rgyas gdab brjod /
spros pa la dga' na mtha' rten rgyal srid bkra shis rdzas rtags rnams sbyin /
shis brjod rgyas par spel /
gsum pa rjes /
dbang mjug dam tshig bsgrag gzung /
gtang rag maN+Dal sogs spyi ltar dang /
dkyil 'khor gyi rjes chog mchod bstod /
nongs bshags dkyil 'khor pa gshegs bzhugs skabs bstun bdag bskyed bsdu ldang /
bsngo smon /
shis brjod kyi bar spyi ltar bya'o //
'dis kyang bdag gzhan lus can kun //
mi shigs gnyug ma rdo rje'i srog
/bsgrub nas gzhan phan gter gyi sgo
/nam mkha' mdzod dang dbyer med shog
/ces pa gter chen chos gling gi rnam thar du khong pa gter ston 'di'i lung gis zin tshul sogs lo rgyus sdor tsam 'byung yang gter chos dpe lung gi rgyun ma bzhugs pa rje bla ma rin po che'i bka' drin las 'di tsam thos pa'i yul du gyur pa rgyun la bsam ste /
pad+ma gar gyi dbang phyug rtsal gyis rdzong shod bde gshegs 'dus pa'i sgrub gnas su bgyis pa dge legs 'phel //

//
