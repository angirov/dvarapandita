@#//
thugs rje chen po yang snying 'dus pa'i bsnyen yig 'dus gsal du bkod pa 'brel tshad gtan bde'i sa bon zhes bya ba bzhugs so //
na mo gu ru lo ke shwa ra ya /
'gro la bu ltar brtse ba'i rgyal rnams kyi //
thugs rje'i 'od zer gcig bsdus nyin mo'i mgon //
srid pa'i mun sel kun snyoms phrin las can //
bla ma 'jig rten dbang phyug zhabs la 'dud //
gang gi sgrub thabs bye ba brgya'i //
thog ma'i lam 'dren yang 'dus zhes //
phrin las mkha' ltar khyab de yi //
bsnyen sgrub gsal byed nyung bsdus dgod //
spang ston spyan ras gzigs dngos chos kyi dbang phyug gi zab gter dam chos 'dus pa skor dgu'i gtso bo thugs rje chen po yang snying 'dus pa'i bsnyen sgrub nyams su len pa la /
spyir bsnyen pa ni rang gi lus ngag yid gsum lhag pa'i lha'i sku gsung thugs dang dbyer med du bsnyen pa dang /
sgrub pa ni rang dang gzhan gyi gnas skabs mthar thug gi don 'bras mthar phyin par sgrub par byed pa'i don yin pas /
thog mar thugs rje chen po zhal mthong rtsa ba'i sgrub pa ltar gtso bo yab yum sgom zhing snying po yi ge bdun pa kho na bzlas pas grub pa'i rtags mthong ba na /
sgrub pa ni 'byor pa dang brtson 'grus ldan na sgrub khog ltar sa chog nas brtsam /
phyi nang mtshams gcad nas /
rten dang rgyan bkod de las byang dus bzhir gtang /
mthar dngos grub blangs nas rjes kyi las rim tshang bar bya ba yin la /
'byor brtson dman pas las byang tsam la brten te sgrub pa byas kyang go chod par 'gyur ro //
de la 'dir bka' babs brgyud pa'i bla ma chos rje kaHthog pa yab sras rnams kyis /
rtsa ba'i sgrub thabs gtsug gi nor bu dang phrin las kyi don bsdebs nas bsnyen sgrub chabs cig tu gtang ba'i phyag srol ltar na /
da lta'i las byang khrigs ma'i nang du gtsug nor gyi don 'dus pas las byang tsam la brten nas bsnyen sgrub lag tu len pa'i tshul la sbyor dngos rjes gsum yod pa las /
dang po sbyor ba ni /
thog mar mtshan nyid dang ldan pa'i bla ma las 'di nyid kyi dbang bskur tshul bzhin nos pas rgyud smin cing lam sgom pa'i snod rung du byas la dam tshig rnam par dag pa dang ldan pa'i sgrub pa pos /
gnas gong mas byin gyis brlabs pa'am dben zhing yid dang mthun par tshes brgyad la sogs pa'i dus bzang por dbu brtsam ste /
bsnyen sgrub gcig dril skabs mdun rten bshams pa'ang snga 'gyur ba'i phyag len yin pas /
'di nyid kyi bris sku'i mtshon rten yod na bkram pa'i mdun du maN+Dal la tshom bu lha grangs bkod /
de steng zhi gtor zlum po pad 'dab bzhi dang ril bus brgyan cing smug rtsis byugs pa'i rtser sku rten tsakli btsugs pa la dar dmar gyi gdugs phub pa'i g.yas g.yon du sman raka
/mdun du chu gnyis nyer spyod lnga phreng tshar du bsham /
maN+Dal ma 'dzom na gtor ma kho na la brten kyang rung /
chos skyong gter srung gi gtor 'bul rgyun bzhag kha gso rgyu'am nyin re bzhin 'bul rgyu gang bde /
nyin dang por dkar bgegs /
tshogs kyi yo byad /
chad brtan rnams dang /
rang gi mdun du DA dril nang mchod sogs mkho ba'i yo byad rnams tshogs par bya /
tho 'dzug spyi srol ltar dang mtshams kyi spang blang rnams spyi ltar shes pa gal che /
de nas phyi thun zhig la dbu btsugs te /
tshig bdun gsol 'debs dang brgyud 'debs sngon du 'gro bas /
gzhi gnas bdag po la dkar gtor spyi 'gro gtang /
sgrub pa la bar gcod mi gtang bar sdongs grogs gyis shig pa'i phrin las bcol /
las byang ltar bgegs la gtor ma byin te bskrad la mtshams bcad /
skyabs sems tshogs gsag rnams lan gsum re /
byin 'beb /
mchod rdzas dang snod bcud byin rlabs rnams kyis sbyor ba sngon 'gro'i rim pa grub /
sgrub rdzas skabs 'dir bsham med pas byin rlabs mi 'os so //
gnyis pa dngos gzhi ni /
ting nge 'dzin rnam gsum gyis khog dbub /
rten dang brten pa'i dkyil 'khor dam tshig pa bskyed la rgyas gdab cing dbang bskur /
ye shes kyi 'khor lo spyan drangs la bzhugs su gsol la phyag 'tshal /
mchod pa rnams dang bstod pa'i bar gtang /
bsnyen sgrub phyi zhi bar sgrub pa ci 'grub dang thun mthar nang gsang bzlas pa bdun gsum nyer gcig tsam bya /
ye shes rig pa gsal gdab /
kha skong dbyangs gsal yig brgya rten snying lan gsum /
stong tshigs phul bas dngos gzhi'i las rim grub /
skabs 'dir chos srung gter srung gi gtor chog gtang /
de'ang chos 'di'i sger srung brag lha mgon po /
gter srung mkha' ri dang smyo kha rnams yin yang so sor mi shes pa'am mi lcogs na spyi gtor tsam gyi nang du 'thus /
gsum pa rjes la /
tshogs phrin gdab pa ni sgrub chen skabs sogs las dkyus 'dir mi dgos pas /
tshogs byin rlabs nas brtsam /
spyan 'dren /
mchod bshags bsgral bstab /
tshogs la rol cing smon lam gdab /
yar gnas mar gnas kyi lhag ma gtang /
chad mdo /
brtan skyong /
rta bro brdung /
dngos grub len chog mtshams grol nyin bar mi dgos pas bzhag
/kha skong nongs bshags /
tshogs mgron rten bzhugs bya /
dkyil 'khor bsdu ba'ang mi dgos pas bdag bskyed bsdu ldang bsngo smon shis brjod gyi bar gtang bas 'grub /
dgong thun la srung 'khor gsal gdab /
skyabs sems man chad sngar ltar bskyar ba la /
phyag 'tshal skabs snang ba yab la sogs shwa lo ka gcig gis chog
/mchod pa'i skabs bdud rtsi'i brgyud mchod dang dngos grub blang ba mi dgos pas bzhag pa'am bsdu na hrI:
kun 'byung nam mkha' kho na la phyi nang gsang de'i sngags sbyar ba kho nas kyang 'thus /
rjes stong tshigs grub pa dang bdag bskyed bsdu ldang la 'jug
bsngo smon dang shis brjod kyang gzhung ltar mi lcogs na spyi 'gro mdor bsdus byas pas chog
/srod la nyal ba'i rnal 'byor dang /
phyir nangs tho rang la ldang ba'i rnal 'byor dang ngag byin rlabs 'gyur sngags sogs grub nas /
tshig bdun dang brgyud 'debs gtang /
bgegs gtor nyin dang po de las rgyun du mi dgos /
srung 'khor gsal 'debs pa mtshams gcod brjod kyang legs /
skyabs sems phyin chad dgong thun ltar thun bzhi kar bskyar ba las 'phri bsnan mi dgos /
phyi dro'i thun nam srod thun gyi rjes su chos gter srung ma'i gtor chog re ma chag pa dang /
tshes brgyad dang bco lnga sogs dus bzang rnams su tshogs mchod re grub na legs pas 'don bya sogs nyin dang po ltar bya /
de lta bu'i tshul gyis bdun gsum zla drug lo sgrub sogs ji tsam nus pa bya'o //
de dag gi dmigs rim go don /
sbyang gzhi sbyang byed sbyongs 'bras /
rten brten pa'i bskyed tshul rgyas pa ni bskyed rim spyi'i rnam pa zhal shes bzhin gal che ba las smos kyis ma longs /
sgom don rtsa ba tsam ni las byang nyid du gsal /
gnad gal che ba cung zad smos na /
mtshams gcod skabs mtshan bcas kyi srung 'khor ni /
rang nyid dpal rta mgrin du gsal ba'i sku'i 'od zer las mtshon cha lnga'i gur khang yangs shing rgya che bar gyur pa ni /
nang du pad+ma dmar po'i gur khang /
de rgyab rim pa bzhin 'khor lo dkar po /
rdo rje sngon po /
rin po che ser po /
rgya gram ljang gu'i gur khang rnams kyis phyogs mtshams steng 'og kun tu 'khrigs pa'i phyi rol du ye shes kyi me phung kha dog sna lnga pa 'bar bas bgegs dang log 'dren gang gis kyang nye mi nus par bsam /
mtshan med srung 'khor ni /
gnas lugs rang ngo ma shes pas gzung 'dzin 'khrul pa'i dbang du song ste lha dang 'dre zhes bzang ngan gnyis su 'dzin pa'i rnam par rtog pa ni rang gi sems /
sems gdod nas spros pa dang bral ba'i chos sku yin pas bar du gcad bya gcod byed ma grub par lta ba ni /
kun rdzob la don dam pa'i lta bas rgyas 'debs pa gal po che ste 'dir ma zad 'og gi skyabs sems tshogs gsag rnams la'ang rig 'gre sbyor dgos /
mchod pa byin rlabs thog mar rang lhar gsal ba'i thugs ka nas yi ge gsum 'phros /
raM las ye shes kyi me 'bar bas mchod rdzas kyi dngos 'dzin nyes skyon thams cad bsregs /
yaM las stong nyid kyi rlung byung bas bsreg pa'i thal ba gtor /
khaM las chos nyid kyi chu rgyun gyis bkrus pas gtsang zhing dag par bsam /
stong pa'i ngang las yi ge b+h+rU~M yig mang po las rin po che'i snod yangs shing rgya che ba rnams su /
rang gi thugs ka nas hU~M yig dkar sngo ser sngo dmar ljang mthing ga khra bo rnams spros pa las mchod yon la sogs pa rnams dang gzugs sgra dri ro reg bya /
rdo rje'i lha mo bcu drug sogs mchod pa'i sprin phung nam mkha' gang bar gyur par mos la sngags dang phyag rgyas byin brlab /
dam tshig gi rdzas thams cad mtshan bcas de dang der 'dzin pa'i rtog pa dang bral nas /
a las byung ba'i rnga'am DA ma ru kun bzang yab yum sbyor ba'i bla med chos kyi sgras khams gsum khyab par bsam la /
hrIHd+harmA sogs /
hU~M las byung ba'i rdo rje rtse lnga pa thabs kyi rang bzhin du bsam la /
hU~M badzra sogs /
mUM las byung ba'i dril bu shes rab kyi rang bzhin du bsam la /
hrIHmu ku sogs /
hrIHlas byung ba'i tshogs kyi yo byad bdud rtsi'i rgya mtsho las 'dod yon gyi lha mo dpag tu med pa 'phro bar bsam la /
hrIHsarba sogs brjod pas so sor byin brlab /
snod bcud byin rlabs skabs /
snod thams cad dwangs ma ye shes kyi 'byung ba lnga thar pa chen po'i gzhal med khang gi rang bzhin du bsam la /
hrIHe yaM sogs /
bcud rigs lnga yab yum 'ba' zhig par bsam la /
oM AHsogs /
de thams cad kyang rigs 'dus thugs rje chen po'i rang bzhin du bsam la /
oM ma Ni sogs brjod pa'o //
dngos gzhi'i gtso bo bskyed bzlas gnyis las /
bskyed rim gyi thog mar rgyu ting nge 'dzin rnam gsum gyis khog dbub pa ni /
'khor 'das kyi chos thams cad gdod ma nas ma skyes pa spros pa dang bral ba'i stong pa nyid rang bzhin gyis 'od gsal ba'i ngang la mnyam par bzhag pa de bzhin nyid kyi ting nge 'dzin /
gnas lugs de bzhin nyid ma rtogs te 'khrul snang gis 'khor bar 'khyams pa'i sems can mtha' dag la snying rje byang chub sems kyi sprin yongs su khyab par bltas pa kun tu snang ba'i ting 'dzin /
stong nyid snying rje zung du 'jug pa'i rang rtsal rig pa'i ngo bo hrIHdkar po nam mkha'i dbyings su 'od lhag gis shar bar bsgom pa rgyu'i ting nge 'dzin no //
de nas 'bras bu rten dang brten pa'i dkyil 'khor bskyed pa'i dang po rten gzhal yas khang bsgom pa ni /
rgyu'i yi ge hrIHdkar po las yi ge b+h+rU~M 'od zer kha dog lnga ldan kun tu khyab pa 'phros pa las 'og gzhi 'byung ba rim brtsegs ri rab dang bcas pa'i steng du /
b+h+rU~M 'od du zhu ba las ye shes lnga'i rang 'od las grub pa'i gzhal yas khang gru bzhi sgo bzhi rta babs chos 'khor ri dwags gdugs dang bcas pa /
steng phyur bu pad+ma rA ga'i tog dang rgyan gyi bkod pa dpag tu med pas spras pa /
phyi rol 'dod snams bar khyams khor yug rdo rje'i rwa ba me ris bskor ba /
kun tu ma 'dres par mnyam par brdal zhing rgya khyon shin tu yangs pa'i dbus su pad+ma 'dab bzhi dkar dmar gyi mdangs ldan lte ba ze'u 'bru mang pos mdzes pa /
de rgyab pad+ma 'dab drug dkar mthing ser ljang dmar nag pa'i mdog
de rgyab pad 'khor dkar po bzhi ste nang ma la brgya dang gnyis /
de rgyab nyis brgya /
de rgyab sum brgya /
de'i phyi mar bzhi brgyas bskor ba /
dbus su nyi zla brtsegs pa'i gdan /
lha gzhan rnams la zla gdan sgo bzhir bdud bzhi'i gdan bcas bsgom pa ni snod tha mal du 'dzin pa'i zhen pa sbyong zhing sangs rgyas kyi zhing mchog phun sum tshogs pa 'grub par byed pa'o //
de nas brten pa dam tshig pa bskyed pa ni /
hrIHyig dkyil 'khor dbus kyi gdan steng du babs 'od zer 'bar bas rnam smin gyi lus bsregs shing sbyangs nas /
thugs rje chen po sku mdog dkar la dmar ba pad+ma'i mdangs mdzes shing 'dzum pa'i nyams can zhal gcig phyag gnyis pa phyag g.yas pad+ma rA ga'i phreng ba brgya rtsa brgyad thugs kar 'dren pa /
g.yon pas pad+ma'i sdong po bdud rtsi'i bum pas mtshan pa bsnams pa /
rin po che sna lnga'i dbu rgyan /
snyan rgyan /
mgul chu /
do shal /
se mo do /
dpung rgyan /
phyag zhabs kyi gdub bu /
ska rags rnams kyis spras pa /
zhabs gnyis skyil krung gis bzhugs shing dar gyi sham thabs gsol ba /
yum yi ge drug ma sku mdog cha lugs yab dang mthun pa la dbu skra'i gtsug tor ma bcings par grol ba /
phyag g.yas gri gug dang /
g.yon thod pa bsnams nas 'khril ba /
rang 'od 'ja' tshon gyi rgyab yol can du bsgom /
spyi bor rigs bdag tshe mtha' yas pa dmar po longs sprul gyi cha lugs gang yin gter gzhung du mi gsal yang rat+na'i gsang 'dus skabs kyi gsung rgyun du sprul sku'i chas can mdzad srol 'dug
/tsit+ta'i zla gam sgo gcig par gyur pa'i sgo khyud nang du rta mgrin dmar po /
de dag gi mngon rtogs gzhung gsal ltar la dbang sdud phyag rgya ni gung srin gnyis mthe bos mnan /
gzhan gnyis cung zad gug par sgreng ba'o //
'di'ang chags med kyis tsit+ta rtse mo gyen bstan gur phub pa lta bu'i 'og gi rtsa sbubs su sgom pa bshad /
gtso bo'i g.yas su pad zla'i gdan la sras nor bu 'dzin pa dkar ser nor bu bsnams pa /
g.yon du sras mo gsang sngags 'dzin ma dkar mo shel phreng thogs pa /
gnyis ka dar dang rin po che'i rgyan ldan /
zhabs phyed skyil du bzhugs pa'o //
de rgyab pad 'dab drug la mdun nas rim bzhin g.yas skor du sprul sku thub pa drug ni /
brgya sbyin dkar po pi waM/
thags bzang ris sngon po go cha /
shAkya thub ser po gseg par /
seng rab ser nag po ti /
nam mkha' mdzod dmar po sgrom bu /
chos rgyal nag po me chu bsnams pa /
sprul sku'i cha lugs bzhengs stabs su gnas pa /
lha'i thub pa'i thugs kar oM dkar po sogs yig 'bru so sos mtshan par bsgom /
las byang tshig sna bsdus pa'i dbang gis 'bru drug bsgom pa 'dra zhig 'byung yang 'dir ni rtsa ba'i sgrub thabs gtsug gi nor bu las bstan pa ltar la kaHthog pas kyang de bzhin bshad do //
de rgyab pad 'khor rim bzhir sangs rgyas stong rtsa gnyis sprul sku'i cha lugs kha dog sna tshogs pa thams cad thugs rje chen po'i rol par bsgom /
sgo bzhir rigs bzhi'i he ru ka las byang ltar ram rtsa sgrub las rta mgrin rigs bzhi g.yas thod dbyug g.yon zhags pa bsnams pa bskyed par gsungs /
steng phyogs bla ma rig 'dzin /
bar phyogs yi dam lha tshogs /
phyi khyams khor yug tu mkha' 'gro dam can rgya mtsho'i tshogs rnams kyang mos bskyed tsam bya /
gtso bo yab yum 'khril sbyor mdzad pa 'dod chags 'joms pa /
de bzhin du rta mgrin sogs khro bo 'jigs su rung bas zhe sdang tshul gyis zhe sdang /
gtso 'khor du snang yang ye shes kyi rang snang la bzang ngan mi mnga' bas gti mug tshul gyis gti mug
/sku dang ye shes kyi dgongs pa g.yo ba med pas nga rgyal tshul gyis nga rgyal /
sangs rgyas gtso 'khor ma gtogs gzhan gang yang med pas phrag dog tshul gyis phrag dog 'joms pa ste dug lnga'i tshul gyis dug lnga 'joms pa'i don no //
gtso 'khor thams cad kyi dpral bar oM dkar po /
mgrin par AHdmar po /
thugs kar hU~M sngon po rnams gdod gnas kyi sku gsung thugs rdo rje gsum gyi ngo bor bsam la byin rlabs /
gtso bo gsum /
sras po sras mo gnyis te lnga'i dbu gtsug tu AHlas snang ba mtha' yas /
dpral bar oM las rnam par snang mdzad /
rna ltag g.yas par swA las rin 'byung /
ltag par hU~M las mi bskyod pa /
g.yon par hA las don grub /
mtshog mar hrIHlas rigs 'dus thugs rje chen po rnams kyis byang chub sems kyi chu rgyun gyis dbang bskur cing dbur brgyan /
'khor gzhan rnams la bsdu na 'bru lnga kho nas dbu brgyan par bsam pas chog par bshad /
de rnams kyis rang lus dang bcud kyi sems can tha mal du 'dzin pa'i zhen pa zlog cing /
lus sgrib sbyong /
sku'i dngos grub 'thob par byed pa yin no //
de ltar bskyed pa'i lha rten dang brten par bcas pa /
so so'i rnam pa shin tu gsal ba /
don dam gyi rnam par dag pa dran pa /
rtag tu nga rgyal brtan po las ma g.yos par ci gnas su mnyam par bzhag pa ni bskyed rim gyi rnal 'byor dngos gzhi yin no //
de nyid rdzogs byed kyi yan lag tu ye shes kyi 'khor lo gzhug pa ni /
rang gi snying ga'i sa bon hrIHlas 'od zer mkha' dbyings khyab par 'phros pas sangs rgyas sras dang bcas pa chos sku spros bral dbyings las ma g.yos bzhin du /
gzugs sku gang la gang 'dul gyi rol pa cir yang 'char ba las thams cad kyang thugs rje chen po'i dkyil 'khor gyi rnam par snang ba nam mkha' gang ba tsam du byon par bsam la spyan 'dren brjod /
ye shes pa rnams dam tshig gi dkyil 'khor la dbyer med du thim par mos la bzhugs gsol dang /
rang lus zhing rdul dang mnyam par sprul nas lha dang bdag nyid dbyer med du rtogs pa'i tshul gyis phyag bya /
rang gi thugs ka nas sprul pa'i lha mo dpag tu med pas sngar byin gyis brlabs pa'i mchod pa rnams so sor thogs te lha rnams kyi dbang po drug la mchod cing thim /
sman rtsa brgyad stong sbyar rigs lnga ye shes lnga'i rang bzhin dam ye dbyer med kyi bdud rtsi'i rgya mtsho nas mtheb srin nyi zla'i gwa'us bcus te 'bul bas lha rnams kyi ljags 'od zer gyi sbu gus drangs te gsol bas mnyes /
skyes lan gyi tshul du gsang ba gsum gyi dngos grub thams cad oM dkar AHdmar hU~M mthing gi rnam par sman thod du 'khyil ba mtheb srin gyis blangs te lce rdo rje rtse gsum pa nas brgyud /
rang gi gnas gsum du thim pas sku gsung thugs kyi dngos grub thob par dmigs /
gtor ma 'dod yon lnga ldan gyi lha mo sprin phung ltar gtibs pas mchod /
rak+ta rgyud drug 'khor ba rtsad nas bsgral ba'i dmar chen gyi rgya mtsho las lha mo thod zhal thogs pa rnams kyis 'bul bar bsam /
sbyor sgrol dang don la mchod pa rnams kyang tshig rjes su don dran bzhin pas mchod /
rang las sprul pa'i lha mo dpag tu med pa dang phyi khyams mkha' 'gro la sogs pas dbyangs snyan gyi 'gyur bas gtso bo gsum la brda don rtags kyi sgo nas bstod cing 'khor rnams la spyir dril bas bstod /
mthar lha mo rnams rang la thim par dmigs /
de dag ni sku bskyed pa'i ting nge 'dzin rjes 'brel dang bcas pa'o //
de nas gsung bzlas pa'i rnal 'byor la gsum las /
dang po phyi srog sbas zhi ba gsag sbyong dbang sdud kyi tshul du bzla ba la dzapa? kyi dgongs pa ting nge 'dzin ni /
gtso bo dang tshe dpag med rta mgrin te sku gsung thugs kyi lha gsum gyi thugs kar zla ba'i dkyil 'khor re re'i steng du yi ge hrIHdkar la dmar ba'i mdangs can 'od zer mar me ltar 'bar ba'i mtha' skor du yig drug g.yas su bskor bar bsgom la bzlas pa bya /
de nyid legs par gsal thebs nas bdag thugs rje chen po'i thugs srog sngags 'khor dang bcas pa las 'od zer dkar po zla ba'i mdangs lta bu nam mkha' khyab pa 'phros /
phyogs bcu'i rgyal ba sras dang bcas pa rnams kyi sku la phog
/mchod pas mnyes /
sku'i dngos grub thams cad 'od zer dkar po'i rnam pas tshur byon nas rang la thim pas sku'i dngos grub ma lus pa thob /
yang 'od 'phros khams gsum gyi sems can thams cad la phog pas lus kyi sgrib pa bag chags dang bcas pa sbyang /
sems can thams cad kyi lus dbang du 'dus /
sku'i gdul byar gyur par bsam la bzla /
spyi gtsug tshe dpag med kyi thugs srog sngags 'khor dang bcas pa las 'od zer dmar po pad+ma rA ga'i mdangs lta bu nam mkha' khyab pa 'phros /
phyogs bcu'i rgyal ba sras dang bcas pa rnams kyi gsung la phog
/mchod pas mnyes /
gsung gi dngos grub thams cad 'od zer dmar po'i rnam pas tshur byon nas rang dang rigs bdag la thim pas gsung gi dngos grub ma lus pa thob /
yang 'od 'phros /
khams gsum gyi sems can thams cad la phog pas ngag gi sgrib pa bag chags dang bcas pa sbyang /
sems can thams cad kyi ngag dbang du 'dus /
gsung gi gdul byar gyur par bsam la bzla /
tsit+ta'i sgo srung rta mgrin gyi thugs srog sngags phreng dang bcas pa las 'od zer mthing kha baiDUr+ya zhun ma'i mdangs lta bu nam mkha' khyab pa 'phros /
phyogs bcu'i rgyal ba sras dang bcas pa rnams kyi thugs la phog
/mchod pas mnyes /
thugs kyi dngos grub thams cad 'od zer mthing ga'i rnam pas tshur byon pas rang dang rta mgrin la thim pas thugs kyi dngos grub ma lus pa thob /
yang 'od 'phros /
khams gsum gyi sems can thams cad la phog pas yid kyi sgrib pa bag chags dang bcas pa sbyang /
sems can thams cad kyi yid dbang du 'dus /
thugs kyi gdul byar gyur par bsam la yig drug bzla'o //
gnyis pa nang zab mo sku gsum rdzogs pa dgra bgegs tshar gcod kyi bzlas pa ni /
bdag nyid lha gsum gyi thugs ka'i sngags phreng las sku gsung thugs kyi sprul pa'i khro chung dkar dmar mthing gsum mtshon cha sna tshogs thogs pa dpag tu med pa ser drag babs pa lta bu 'phros /
zhal nas phaT sgra drag po sgrog cing tsha tsha skar ma ltar 'khrugs pas stong gsum bkang /
zhi bas mi 'dul ba'i bdud dang 'byung po log 'dren dgra bgegs thams cad kyi lus ngag yid gsum drag tu rdung zhing tshar bcad /
de thams cad kyis bka' sdod dang bran khol byed par bsam la yi ge bcu gcig pa bzla'o //
gsum pa gsang ba yang snying srog mtha' can nyams rtogs spar ba'i bzlas pa ni /
gtso dang 'khor du bcas pa'i lha tshogs thams cad kyang bdag nyid thugs rje chen po gcig gi rnam 'phrul yin pas gcig tu 'du ste /
rnam pa so sor snang yang ngo bo gcig las med pas bdag gnyis med don gyi lhar shes pa'i ngang rlung rang babs dang sbyar ba'i yi ge bdun pa yid bzlas bya ste /
de'ang rngubs pa'i rlung la oM dang ma /
gnas pa'i rlung la Ni dang pad /
'byin pa'i rlung la me hU~M hrIHrnams su dran par byas la ngos bzung zhing bzlas pas nyams rtogs ye shes su 'bar bar 'gyur ro //
sngon gyi rig 'dzin rnams kyi bzlas pa stong phrag re'i mtshams su stong tshigs re nges par 'bul /
kha skong dbyangs gsal sogs rjes sdud skabs su lan gcig mdzad srol ltar grub na nges par legs /
mi 'grub na deng sang bya sla'i lugs ltar dzapa? thams cad kyi rjes su kha skong dang mchod bstod lhan cig bya /
de ltar bzlas pas ngag tha mal gyi zhen pa zlog
/ngag gi sgrib pa sbyang /
gsung gi dngos grub thob cing smra ba'i seng ger 'gyur ro //
mthar chos nyid don gyi dgongs pas ye shes rig pa rang gsal gdab pa'i tshig brjod cing shes na bar mtshams rnams su dzapa? dbyangs bya /
de nas thugs rdzogs pa'i rim pa ni /
de ltar bskyed cing snang ba'i lha tshogs thams cad rang gi sems las gud na ma grub /
bsgrub bya'i lha sgrub byed kyi rtog pa thams cad kyang rang gi sems /
lha dang tha mal du 'dzin pa gnyis ka'ang rang sems kho na yin la /
sems kyi ngo bo rang bzhin mtshan nyid thams cad gang du'ang ma grub pas gdod nas spros pa kun dang bral ba'i stong pa nyid /
stong pa'i rang mdangs cir yang snang bas snang stong gnyis su med cing rang babs kyis zung du 'jug pas mtshan mar 'dzin pa'i blo las 'das pa /
stong gsal chos kyi sku bde chen thig le nyag gcig tu rdzogs pa'i ngang du blo ma bcos par rang lugs su bzhag par bya'o //
des yid tha mal du 'dzin pa'i zhen pa zlog
yid kyi sgrib pa sbyong /
thugs kyi dngos grub thob cing rtogs pa'i ye shes mngon du 'gyur ro //
'di ni skabs dang skabs su bsgom zhing spyir bskyed bzlas thams cad la rgyas 'debs byed gal po che yin no //
thun re re bzhin gyi mthar rjes gzhig gis 'od gsal du bsdu zhing mnyam par bzhag ste /
rang gi thugs ka'i sa bon las 'od zer 'phros /
snod bcud thams cad 'od du zhu nas gzhal yas khang la thim /
de 'khor rnams la thim /
'khor rnams 'od du zhu nas gtso bo la thim /
de'ang 'od du zhu nas thugs ka'i hrIHyig la thim /
de'ang gyen rdzogs su yal nas nA da shin tu phra ba la sems bzung /
de'ang yal nas 'od gsal spros pa dang bral ba'i ngang la ci gnas su mnyam par bzhag go
/slar stong nyid kyi ngang las snying rje'i rang mdangs zung 'jug sgyu ma lta bu'i gtso bo'i skur ldangs /
gzugs snang thams cad thugs rje chen po /
sgra grags thams cad yi ge drug pa /
dran rtog thams cad rang byung ye shes kyi rang bzhin las ma g.yos pa'i dran shes 'bral med du brten la spyod yul thams cad lam du khyer /
tshogs mchod rjes 'brel dang bcas pa'i dmigs rim ni 'bri bar ma longs pas spyi ltar shes par bya /
bsnyen sgrub sgrub pa'i skabs dngos grub blang ba la rdzas bsham pa ni /
phye mar mngar gsum spod sman sbyar ba chang gis sbrus pa'i 'brang rgyas dang //
sha mar thud phrum khur ba shing tog
dza gad chos sman btab pa sogs bza' bca' btung ba'i rigs dang tshogs kyi yo byad ci 'byor rgyas par bsags /
tho rangs sam snga dro'i char las byang gzhung bsrang /
bzlas pa mdor bsdus kyi rjes su /
thugs ka'i 'od zer dmar po shas che ba 'phros pas 'khor 'das brtan g.yo'i tshe bsod dpal 'byor bcud dang dwangs ma thun mong dang /
mchog gi dngos grub thams cad bdud rtsi 'ja' 'od zer thig gi rnam par bsdus nas sgrub rten dang dngos grub kyi rdzas la thim par bsam la yig bdun sham bur /
sarba sid+d+hi hU~MHAHbtags pa ci 'grub bzla /
bka' srung gtor 'bul dang /
tshogs 'khor rgyas pa gtang /
chad mdo brtan ma gtor mnan bcas grub pa dang las byang ltar dngos grub bskul tshig dbyangs su brjod /
rten gtor lhar gsal ba las dbang bzhi len pa'i dmigs pa byas te rang gi gnas bzhir gtugs /
thun mong phrin las bzhi dang grub pa brgyad /
mchog bde chen phyag rgya chen po'i dngos grub stan thog 'di nyid du thob par mos la gtor ma'i lha ye shes pa mdun dkyil dang dbyer med du bzhugs /
dam tshig pa 'od du zhu nas bdud rtsi'i rgya mtshor gyur par bsam la gtor ma'i cha shas dang dngos grub kyi rdzas rnams rol /
de nas gtang rag mchod bstod dang nongs bshags rgyas par bya /
mdun bskyed zur du byas pa'am tshogs mgron rnams rten dang dkyil 'khor ras bris yod na brtan bzhugs bya /
tshom bu yin na gshegs su gsol /
bsngo smon shis brjod bcas las byang nyid mtha' rgyas su byas pas 'grub bo //
bsnyen sgrub kyi kha skong sbyin sreg ni /
rnal 'byor nyer gcig gi nang nas sbyin sreg phyi nang gsang ba gsum du gsungs pa nyid thun mtshams rnams su rgyun du grub na de kas 'thus kyang /
mi grub na skabs 'dir phyi'i sreg blugs zhi ba'i sbyin sreg spyi 'gro zhig la brten nas bsnyen sgrub kyi bcu cha'i grangs gsog til la byas pa nyid legs so //
kaHthog pas las bzhi'i sbyin sreg bya bar gsungs mod las de dang de dag sgrub pa'i ched yin na de ltar bya ba las kha skong la gong du bshad pa nyid khungs ldan rnams kyi phyag len du snang ngo //
lugs 'dir sgrub rten bshams kyang bdag mdun dbyer med ye shes kyi rol pa gcig tu rdzogs pa'i nges shes brtan po byung na mdun bskyed logs su mi dgos /
rgyun bsnyen la ni bdag bskyed kho nas chog
dmigs pa mang po gsal mi thebs pa dang bsnyen grangs ci 'gro dgos pa'i skabs su ni rje mkhyen brtse rin po ches mdzad pa'i rgyun khyer la brten na legs par snang /
sgrub pa'i skabs sogs bdag mdun dbyer med blos mi 'chun na dzapa? khang dbye ba'am brjod tshig gcig gis bdag mdun dkyil 'khor gnyis me ri 'dabs 'brel tsam du bsgoms la 'od zer spro bsdu so sor bya /
bzlas pa'i skabs yig drug bsnyen pa /
yi ge bcu gcig sgrub pa /
yig bdun mchog gi las sbyor du gsungs kyang /
brgyud pa rnams kyi phyag bzhes su bzlas pa'i dngos gzhi yig bdun dang ting nge 'dzin phyi sgrub ltar sbyor /
thun mjug bar chad sel byed yi ge bcu gcig pa brgya rtsa tsam bzla bar mdzad de rat+na'i gsang 'dus dang mtshungs par snang ngo //
de lta bu'i sgom bzlas byas pa'i phan yon ni tshad med de /
spyan ras gzigs kyi mdo rgyud nyi shu rtsa gcig rnams las sku sgom pa dang mtshan dran pa tsam la'ang gnas skabs mthar thug gi phan yon tshad med par gsungs te /
rtsa rgyud pad+ma drwa ba las /
sku yi dkyil 'khor gcig bsgom pas //
sangs rgyas thams cad 'dus pa ni //
mgon po spyan ras gzigs sku yin //
sgom dang yid la dran pas kyang //
mtshams med sdig pa 'dag par byed //
ces gsungs pas mtshon no //
ngag tu bzla bya'i sngags la'ang yig drug las phan yon che ba med cing de'i phan yon gzhir bzhag
/de steng thugs srog hrIHbsnan pa yi ge bdun pa'i phan yon ni /
yang 'dus rgyud las /
'jig rten sems can srog bton pa'i :
bsod nams 'phags pas bgrang bar nus :
yig bdun lan cig brjod pa yi :
bsod nams bgrang bar ga la nus :
khams gsum sems can ma lus kun :
sangs rgyas sar bkod yon tan ni :
bgrang bar nus kyi yig bdun pa :
gcig brjod yon tan brjod mi nus :
rgyal ba nam mkha' gang ba la :
mchod pa phul ba'i bsod nams tshogs :
bgrang bar nus kyi yig bdun pa :
gcig brjod yon tan brjod mi nus :
yang snying yid la sus byed tshad :
thugs rje chen po nyid yin phyir :
bar chad bgegs zhi 'gro ba 'dul :
snang srid 'khor 'das dbang du 'gyur :
yang snying mthong thos dran reg dang :
sgom bzlas 'bri 'chang bton pa rnams :
yon tan ldan cing gar skyes kyang :
spyan ras gzigs dang 'bral mi srid :
ces dang /
gsang 'dus rgyud las kyang /
dus gsum bde gshegs sku gsung thugs :
yon tan phrin las ma lus pa :
yig bdun dag la yang dag rdzogs :
rnam kun mkhyen pa'i sangs rgyas kyis :
stong gsum 'jig rten khams 'di dag :
til 'brur bsil nas bgrang na 'dzad :
yig bdun yon tan zad mi shes :
zhes sogs rgya cher gsungs shing /
bzlas dmigs 'di'ang rgyud las /
rgyal ba mnyes mchod rgyun mi 'chad :
sems can sgrib sbyong rgyun mi 'chad :
bdag la dngos grub rgyun mi 'chad :
rgyun chad med pa sum ldan gyi :
ting 'dzin 'dis zab 'jig rten 'dir :
ma byung mi 'byung 'byung mi 'gyur :
zhes gsungs pa ltar dgos pa dang phan yon tshad med pa dang ldan pa yin pas /
thar 'dod rnams kyis dal 'byor thob cing gsang sngags kyi bstan pa rin po che dang mjal ba'i don go 'di tsam la g.yar dam du byas na gtan bde'i go 'phang bla na med pa bde blag tu 'grub par nges so //
lha gcig bsgrubs pas rgyal kun 'grub 'gyur la //
sngags gcig bzlas pas gsang rig gzungs sngags kyi //
'bras kun 'byin pa'i dpag bsam grib bsil 'dir //
yun ring srid lam dub rnams ngal gsos shig
/thugs rje dus mtha'i nyin byed rab 'bar bas //
'khor ba'i rgya mtsho gting nas skem pa dang //
skye dgu thar pa'i grong du dbugs 'byin pa'i //
phyag na pad mo'i phrin las bdag 'grub shog
/ces pa 'di'ang dmigs pa med pa'i thugs rje'i mnga' bdag 7'jam dbyangs mkhyen brtse rin po che'i bka' phebs pa dang rje dbon mdzod pas nan du bskul kyang rim lus su gyur pa /
slad nas mkhan bla ma bkra shis 'od zer gyis 'di nyid nyams len mkhan la mthun rkyen sbyor zhing ched du bskul bar mdzad pa ltar /
pad+ma gar dbang phrin las 'gro 'dul rtsal gyis tsa 'dra rin chen brag gi dben khrod du bgyis pa dge legs 'phel //
dge 'o //
dge 'o //
dge 'o ///
/
