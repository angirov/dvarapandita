@#//
thugs rje chen po gsang ba 'dus pa'i dbang bzhi 'bring du bskur ba gtor dbang yid bzhin nor bu mtshams sbyor mdor bsdus kyis brgyan pa bzhugs so //
na mo gu ra be /
phyogs dus rgyal ba sras bcas kyi //
gsang ba yongs 'dus thugs rje'i gter //
snying dbus bkod nas gtor ma la //
brten pa'i dbang bzhi gsal bar bya //
'di la gnyis /
gshom bkod dang /
lag len dngos so //
dang po ni /
stegs gtsang mar rin po che'i snod du 'bru phye mngar gsum spod sna tshogs sbyar ba chang dang 'o mas sbrus pa las ri rab bang rim bzhi pa'i steng zlum skor /
de steng pad+ma 'dab brgyad steng bum pa pad+ma rin chen 'bar bas kha brgyan pa /
ri rab rmangs su pad+ma phyi nang sbrags pas bskor ba bsham /
mdun sogs gar bder thod pa dum gcig chang dang chos sman sbyar bas bkang ba'i khar me long dwangs pas bkab pa'i steng shel rdo bzhag
/phyi nang gi mchod pa spyi ltar /
las bum sogs mkho ba'i yo byad tshogs par bya /
gnyis pa ni /
gsang 'dus las byang gi gzhung bsrang /
bdag dang mdun gyi gtor ma gnyis ka dkyil 'khor du gsal btab la spro bsdu dmigs pa bcas yig bdun ci nus su bzla /
las bum du rdo rje rnam 'joms bskyed la gzungs thung dang 'khyil pa'i sngags bzlas la lha bdud rtsir bzhu /
srung ma'i gtor 'bul dang tshogs mchod rnams longs khoms dang bstun la ting nge 'dzin gyi dbang blang /
de nas slob ma rnams khrus bya ste /
hU~M:
dri med dag pa ye shes chu 'dis ni :
las dang bar chad grib sogs kun tu sbyong :
bu rnams lus ngag yid gsum sgrib dag nas :
dbang bzhi yongs rdzogs snod du 'gyur bar shog :
oM shU dz+nyA ta dz+nyAn swA b+hA ba At+ma ko shud+d+ho\u0f85 haM:
zhes dang yig brgya bzla /
bgegs gtor bsngos la bka' bsgo mtshams gcod bya /
sems bskyed gsal gdab la dbang bshad ji ltar rigs pa dang khyad par /
'dir sprul pa'i gter chen chos rgyal rat+na gling pa'i zab gter 'dus pa skor bzhi'i ya gyal thugs rje chen po gsang ba 'dus pa la smin byed rin chen gter bum yan lag bcas pa dang /
dbang bzhi 'bring du bskur ba don dbang nor bu lugs shin tu zab pa'i bka' rgya can gnyis yod pa las 'dir chu bo bzhi 'dus kyi rgyud las /
dbang gi ngo bo mdor bsdu na :
dag dang smin dang rgyud sbyong dang :
ye shes gzhug par bya ba dang :
bcu gsum rdo rje'i sa thob bar :
'bras bu bzhag par bya ba ste :
smin pa'i tshad du nyams su longs :
zhes gsungs pa ltar dbang gi don rgyud sbyong zhing ye shes pa gzhug pa la zab cing khyad par du 'phags pa gtor ma la brten pa'i dbang bzhi yongs rdzogs su bsgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
hU~M:
thugs rje che dang mnyam sbyor ba :
bla ma gsang sngags che ba'i mchog :
dbang chen dbang gi bdag nyid kyis :
bdag cag skal ldan mched dang lcam :
lus ngag yid gsum sgrib dag nas :
dbang bzhi'i ye shes mchog thob par :
mgon po khyod kyis mdzad du gsol :
lan gsum /
bla mas /
gsang ba gsum gyi dam tshig ni :
khyed kyis gal te nyams gyur na :
de ni yang dag nyes chen po :
de bas tshul bzhin bsrung ba dang :
bka' bzhin bsgrub pa khyod spro 'am :
khyed rnams skal bar mi ldan na :
bdag cag thams cad nyes 'gyur te :
de bas phyi ru dengs par rigs :
zhes dris pa'i lan btab par mos la 'di'i rjes zlos /
dgongs shig bla ma mgon po rje :
rdo rje rigs mchog la sogs pa :
bdag cag nye bar gyur pa de :
bka' dang dam las mi 'da' ste :
tshul bzhin bsgrub par bdag cag spro :
sku drin chen pos bzung du gsol :
de ltar nan tan gyis gsol ba btab pa la snod rung du bzung nas rdo rje'i dam tshig bsgrag pa yin te /
de ltar kha tsam ma yin par :
mi 'gal rdo rje dam bsrung na :
dam tshig gi ni rdo rje zungs :
mi 'da' rdo rje'i bro bor cig :
dam tshig rdo rje la 'jus te tha tshig gi bro bor ba 'di'i rjes zlos /
slob dpon phyag gi rdo rje la 'jur gzhug ste /
tha tshig rdo rje'i mna' bor 'tshal :
dam las 'da' na na ra kan :
las bum chu dang bdud rtsi bsres pa byin te /
hU~M:
'di ni dam tshig rdo rje'i chu :
gal te nyams pas lus ngag yid :
rul myag tshig te dmyal bar 'gro :
bsrung na ye shes sems dpar 'gyur :
thar pa'i sa bon mchog tu 'gyur :
de phyir dam la gnas par mdzod :
sa ma ya bag sha sI hU~M:
zhes dam la bzhag
/rgyud rnam par dag par bya ba'i slad du mchog gsum rtsa ba gsum la skyabs su 'gro ba dang yan lag bdun pas sgrib pa sbyang zhing tshogs gsag pa dang /
smon 'jug byang chub kyi sems bskyed pa ste so so'i dmigs pa'i rnam pa bsgom don spyi ltar gsal thob la 'di'i rjes zlos /
na mo :
bla ma dkon mchog sogs dang /
rang rig lha la sogs dang /
kye ma :
bdag gis sogs las byang ltar lan gsum gsum bya /
de nas dbang gi gzhi'am rtsa bar gyur pa lha'i bskyed rim 'bogs shing ye shes kyi byin rlabs dbab pa yin pas khyed rang rnams sgo gsum gyi gnad legs par gcun la dmigs pa 'di rtse gcig tu mdzod cig
/rdo rje slob dpon dkyil 'khor gyi gtso bo gsang ba 'dus pa dngos su gsal ba dang /
sa phyogs dag pa'i zhing khams chen por gnas khang ye shes rang snang las grub pa'i gzhal yas khang gi dbus su khyed rang rnams thugs rje chen po gsang ba 'dus pa'i skur gyur pa ni /
dmigs med stong pa'i ngang nyid las :
pho brang lte dbus 'od lnga'i klong :
pad+ma nyi zla'i gdan steng du :
rang rig yi ge hrIHdmar po :
phar 'phros rgyal ba mnyes mchod 'bul :
sems can kun gyi sgrib pa sbyangs :
tshur 'dus dngos grub bdag la bsdus :
'khor ba dong nas sprugs par bsam :
de nyid yongs su gyur pa las :
rang nyid gsang ba 'dus pa'i sku :
dmar po zhal gcig phyag gnyis pa :
phyag g.yas pad phreng thugs kar 'dzin :
phyag g.yon tshe bum pad sdong bsnams :
rin chen pad phreng rus rgyan dang :
dar dpyang rgyan tshogs dpag med brgyan :
yum mchog gsang ba ye shes ma :
phyag g.yas ut+pal g.yon bdud rtsi :
zung 'jug yab kyi mgul nas 'khyud :
gcer bu rgyan drug pad phreng mdzes :
zhabs gnyis yab kyi sked la 'khril :
gnyis med zung 'jug dag tu sgoms :
de ltar gsal ba'i snying gi dbus su gser gyi 'khor lo rtsibs drug pa de'i 'og tu g.yo byed rlung gi sa bon yaM gis mtshan pa /
de'i snying gi dkyil du ye shes sems dpa' bsgoms pa dang 'dra ba tshon gang ba'i thugs kar pad 'dab drug la yig 'bru drug
/lte bar hrIHgsal ba la bla mas hrIHzhes pa'i dbyangs dang yaM zhes ring bar brjod pas /
bla ma'i thugs ka nas hrIHdang yaM 'phros /
slob bu'i thugs ka'i yig 'bru gnyis la phog pas yaM las rlung re re g.yos pas 'khor lo rtsibs drug snying ye shes sems dpa' dang bcas pa drag tu 'khor ba la rtse gcig tu gtad cing /
ye shes sems dpa' dang hrIHlas 'od phyogs bcur khyab pas spyir phyogs bcu'i sangs rgyas byang sems thams cad dang /
khyad par du po Ta la nas ye shes pa byang chub sems dpa'i 'khor dpag tu med pa dang /
'og min nas rgyal ba rigs lnga'i tshogs thams cad kha ba bu yug 'tshub pa ltar thib thib nam mkhar byon nas slob bu'i spyi bo nas mar thim zhing khyad par du thugs kar ye shes sems dpa' la thim par sgoms shig
/spro na las byang gi byin 'beb brjod /
rol mo bsgrag
/'beb rdzas bdug
/yig bdun sham bur /
badzra sa ma ya dza :
sa ma ya satwaM:
sa ma ya hrIng :
A be sha ya a A:
zhes bzlas la dbab /
de ltar babs pa'i byin rlabs kyi rgyun brtan par byas par mos shig
/oM su pra tiSh+Tha badzrA ya swA hA:
zhes rdo rje me tog dang bcas pa spyi bor bzhag go
/de nas gter gzhung gi dgongs pa gtor dbang bskur ba'i tshigs rkang drug po tshar gcig dang sngags rnams kyis gnas bzhir dbang bskur ba tsam yin pas de kas 'thus kyang /
chags med rin po ches sgrub khog gi dbang bzhi dang sbrel nas bskur ba'i phyag rgyun 'byung ba ltar /
gtor ma thogs la /
gtor snod ye shes rang snang las grub pa'i thar pa chen po'i gzhal med khang mtshan nyid thams cad yongs su rdzogs pa'i nang du /
gtor ma nyid thugs rje chen po gsang ba 'dus pa yab yum rigs bdag ye shes sems dpa' dang bcas pa'i 'khor du nor 'dzin gsang 'dzin /
rgyal ba rigs lnga /
sems dpa' lcam dral bcu drug
/thub pa rigs drug
/bskal bzang sangs rgyas stong rtsa /
khro chen sgo ba bzhi /
gzhan yang rtsa gsum rgyal ba rab 'byams kyis sprin gtibs pa ltar bskor te bzhugs pa'i thugs rje chen po'i sku las 'od zer dkar po 'phros nas /
khyed rang rnams kyi lus la thim par sgoms shig
/hU~M:
rang bzhin skye ba med pa las :
longs sku rgyal ba'i sprin tshogs gtibs :
thugs rje'i sprul sku bla na med :
gtor ma sku gsum yongs rdzogs dpal :
skal ldan dbang bzhi yongs rdzogs nas :
'bras bu sku bzhi thob par shog :
hU~M:
bder gshegs ma lus 'dus pa'i sku :
sku dbang lus la yongs rdzogs shog :
oM ma Ni pad+me hU~M hrI:
kA ya a b+hi Shiny+tsa oM:
bud+d+ha a b+hi Shiny+tsa oM:
zhes spyi bor bzhag
/des lus kyi sgrib pa dag
/sku'i dbang thob /
snang ba sku'i khyer so bsgom pa la dbang /
'bras bu sprul sku 'grub pa'i skal pa can du byas pa'o //
yang rigs mchog snang ba mtha' yas kyi thugs ka nas 'od zer dmar po dpag tu med pa 'phros nas khyed rang rnams kyi mgrin par thim par sgoms shig
/hU~M:
rang bzhin skye ba med pa las :
sogs tshig rkang drug gi 'phros /
'gag med rnam grol snying po'i gsung :
gsung dbang ngag la yongs rdzogs shog :
oM ma Ni pad+me hU~M hrI:
wA ka a b+hi Shiny+tsa A:
bud+d+ha a b+hi Shiny+tsa A:
mgrin par bzhag
/des ngag gi sgrib pa dag
/gsung gi dbang thob /
grags pa gsung gi khyer so bsgom pa la dbang /
'bras bu longs sku 'grub pa'i skal pa can du byas pa'o //
yang thugs ka'i ye shes sems dpa' rta mgrin gyi thugs ka nas 'od zer mthing ga rab tu 'phros nas khyed rang rnams kyi snying gar thim par sgoms shig
/hU~M:
rang bzhin skye ba med pa las :
sogs kyi mthar /
spros med mtha' bral ye shes thugs :
thugs dbang sems la yongs rdzogs shog :
oM ma Ni pad+me hU~M hrI:
tsit+ta a b+hi Shiny+tsa hU~M:
bud+d+ha a b+hi Shiny+tsa hU~M:
zhes snying gar bzhag
/des yid kyi sgrib pa dag
/thugs kyi dbang thob /
dran rtog thugs kyi khyer so bsgom par dbang /
'bras bu chos sku 'grub pa'i skal pa can du byas pa'o //
yang lha tshogs gtso 'khor thams cad kyi sku las 'od zer kha dog sna tshogs dpag tu med pa 'phros nas khyed rang rnams la thim par sgoms shig
/hU~M:
rang bzhin skye ba med pa las :
sogs kyi mthar /
ma lus sku gsung thugs yon phrin :
dbang bzhi yongs rdzogs dbang thob shog :
oM ma Ni pad+me hU~M hrI:
sarba a b+hi Shiny+tsa hrI:
zhes lte bar gtugs /
des sgo gsum cha mnyam gyi sgrib pa dag
/sku gsung thugs yon tan phrin las dang bcas pa'i byin rlabs thob /
rim gnyis kyi rnal 'byor dang phrin las sgrub pa la dbang /
'bras bu bde chen ngo bo nyid kyi sku 'grub pa'i skal pa can du byas pa'o //
des gtor ma la brten pa'i dbang bzhi yongs rdzogs thob pa yin pas de ltar nges shes skyed mdzod /
khyad par nang gi dbang bskur ba la b+han+d+ha 'di'i nang du ye shes kyi bdud rtsi byang chub sems kyi rang bzhin de nyid khyed rang rnams kyi mgrin pa nas zhugs /
rtsa khams thams cad la khyab cing gang bas bde stong gi ting nge 'dzin rgyud la skyes par sgoms shig
/thod pa mgrin par gtugs shing bdud rtsi blud la /
hU~M:
gsang ba ye shes bdud rtsi che :
byang chub sems kyi 'phro 'dur gsal :
rtsa khams bde ba'i rang bzhin la :
thabs shes zung 'jug dbang thob shog :
b+ho d+hi tsit+ta a ho su kha A:
gsang ba'i dbang bskur ba'i slad du me long dang man shel gyis mtshon nas gdod ma'i dbyings ka dag spros pa dang bral ba'i don rtogs par gyis shig
/shel rdo me long snying gar bzhag la /
hU~M:
me long spros bral chos sku zlum :
shel sgong ltar dag dri med thugs :
ka dag thugs kyi dbang bskur ro :
chos dbyings spros bral dbang thob shog :
tsit+ta badzra sa mA ti dz+nyA na a b+hi Shiny+tsa hU~M:
de kho na nyid rig pa rtsal gyi dbang bskur ba yin pas /
khyed rang rnams lus rnam snang gi chos bdun dang ldan pas gsang ba 'dus pa'i sku gsal la rang bzhin med par sgom pa'i thugs kar ye shes sems dpa'i ngo bo hrIHyig dmar po mar me ltar 'bar ba la rig pa rtse gcig tu gtod cig
/hU~M:
stong gsal rig cing ma 'gags gsal /
mi bsgom ma yeng ngang la zhog :
rang byung rtsal dbang yongs rdzogs dpal :
bskur thob med pa'i dbang thob shog :
oM AHhU~M hrI:
sarba tsit+ta baM a b+hi Shiny+tsa hrI:
zhes lan gsum bskyar la ngo sprod par gsungs so //
des dbang 'bring po grub pas rjes kyi bya ba la 'jug kyang chog
/'chad 'gyur byin rlabs dang bzlas lung sbrel na'ang legs pas lhag skyon med do //
yang shin tu bsdus pa'i lugs khrom dbang sogs la stabs bder byed na /
maN+Dal dang gsol btab tsam gyi rjes skyabs 'gro yan lag bdun pa sems bskyed rnams byar gzhug
/slob ma lhar bskyed /
gtor ma ye shes par gsal ba'i byin rlabs 'beb par dmigs la gtor dbang tshig rkang drug po dang yig bdun sngags sham bcas pas dbang bskur /
bzlas lung sbyin /
hU~M:
stong gsal rig cing sogs kyis ngo sprad pas kyang dbang rdzogs par 'gyur ba gzhung nyid las gsungs so //
de dag gang gi yang mthar spyi lugs ltar gtor ma'i bka' bsgo byed na /
de nas gtor ma'i byin rlabs bya ba yin pas dmigs pa 'di ltar sgoms shig
/gtor ma 'di nyid thugs rje chen po gsang ba 'dus pa'i lha tshogs steng gi cha la bka' brgyud rig 'dzin grub thob brgyud pa'i tshogs dang bcas pa sprin 'khrigs pa ltar spyi bor byon nas 'od du ltem gyis zhu nas thim pas /
thugs rje chen po'i sku gsung thugs dang khyed rang rnams kyi lus ngag yid gsum dbyer med du chu la chu bzhag pa ltar gyur par bsgom la /
sems ma bcos par rang babs su klod la zhog
/chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
lo tsA ba rgyal ba mchog dbyangs /
gter ston rat+na gling pa /
rgyal sras tshe dbang grags pa /
rang byung mtsho skyes rdo rje la sogs pa bka' babs rin chen brgyud pa'i bla ma dam pa rnams dang /
thugs rje chen po gsang ba 'dus pa /
yum gsang ba ye shes kyi mkha' 'gro
/rigs bdag 'od dpag med /
thugs srog dbang chen rta mgrin /
sras nor bu 'dzin pa /
sras mo gsang sngags 'dzin ma /
rgyal ba rigs lnga yab yum /
sems dpa' brgyad /
sems ma brgyad /
sprul sku thub pa drug
/bskal pa bzang po'i sangs rgyas stong rtsa gnyis /
sgo ba bzhi rnams kyis rdo rje'i slob ma 'di la byin gyis rlobs shig
/dbang bzhi rdzogs par mdzad du gsol /
smin cing grol bar mdzad du gsol /
sdig ltung gi dri ma dag par mdzad du gsol /
nad gdon bar chad thams cad zhi bar mdzad du gsol /
'jigs pa chen po brgyad dang bcu drug las thar bar mdzad du gsol /
tshe bsod nyams rtogs 'phel bar mdzad du gsol /
'khor ba dang ngan song gi skye sgo chod par mdzad du gsol /
nam 'chi ba'i tshe nub phyogs bde ba can gyi zhing khams su skye bar byin gyis rlobs shig
/oM ma Ni pad+me hU~M hrI:
oM a mi d+he wa A yu sid+d+hi hU~M hrI:
oM badzra kro ta ha ya g+h+rI wa hU~M:
oM hU~M swA AMHha :
mUM lAM mAM pAM tAM:
oM ka pa tsa wa :
kha pha tsha ya :
ga pa dza ra :
pha g+ha la dz+nyA na swA hA:
oM mu ne k+ShaM ye kruM kreM nr-i tri hU~M:
oM badzra rat+na pad+ma karma he ru ka hU~M phaT:
oM bud+d+ha dz+nyA na sarba sid+d+hi hU~M:
zhes dang khrom mang lta bu la dzapa? dbyangs bya zhing 'grims /
de nas bzlas pa'i lung blang ba'i slad du /
khyed rang rnams kyis slob dpon dang yi dam gyi lha tshogs la me tog dmar po'i phreng ba re phul ba'i mos pas rjes zlos mdzod /
thugs rje chen po bdag gis bzung lags kyis /
bdag la 'go bar mdzad du gsol /
nye bar mdzad du gsol /
brtan par mdzad du gsol /
de ltar gsol ba btab pas thugs rje chen po'i lha tshogs kyi thugs ka nas sngags phreng bye ru'i phreng ba ltar byon nas khyed rang rnams kyi zhal du zhugs /
thugs kar hrIHyig gi mthar 'khod pa'i mos pas rjes zlos mdzod /
oM ma Ni pad+me hU~M hrI:
lan gsum 'dzab dbyangs su byas /
sngags phreng me tog dmar po'i phreng bar byas te spyi bor bcing bar sgoms shig
/nyung na 'bru spyi bor bzhag
/mang na me tog 'thor zhing /
thugs rje chen po 'di la bstsal lags kyis /
'di la 'go bar mdzad du gsol /
rdo rje'i slob ma 'di rnams la yi ge bdun pa'i byin rlabs 'jug par gyur cig
/oM su pra tiSh+Tha badzrA ye swA hA/
zhes brtan par bya /
de dag gang gi mthar yang shis brjod rgyas par spel /
gtso bos ji ltar sogs dam tshig khas blang /
gtang rag maN+Dal /
lus 'bul /
dge bsngo bya /
slob dpon gyis sngar tshogs mchod byas na tshogs rol lhag chog phyin dang /
tshogs med na rjes chog mchod bstod nas shis brjod bar las byang gi dkyus ltar bya'o //
lam rgyud lngas bsdus yid can kun //
'dir 'brel 'phags pa'i thugs rjes zin //
srid rtsa zad nas phyam gcig tu //
bde ldan zhing du rnam grol shog
/ces rin chen gter gyi mdzod chen por zab chos 'di nyid kyi smin byed cha tshang bar bzhugs su gsol ba'i ched du /
pad+ma gar dbang rtsal gyis tsa 'dra rin chen brag gi sgrub gnas su mdor bsdus te bkod pa dge legs 'phel //

//
