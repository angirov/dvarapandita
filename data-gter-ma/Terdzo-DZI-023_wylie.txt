@#//
'chi med 'phags ma'i snying thig gi cha lag gtsug tor rnam par rgyal ma'i gzungs sgrub dang mchod pa'i cho ga bltas gsal du bkod pa dri med nor bu zhes bya ba bzhugs so //
gang la skyabs su gsol bas dus chen po'i //
be con ri mo'i gzugs su bkod pa dang //
'phral yun 'dod rgu bde blag stsol mdzad pa //
bla ma mchog dang rnam par rgyal mar 'dud //
snga 'gyur lugs la rnyed dka' zhing //
nye brgyud byin rlabs gzi brjid can //
legs byas dpyid du shar 'di ko
/blo gros ldan rnams dang len byos //
gtsug tor rnam par rgyal ma'i gzungs sgrub dang stong mchod byed tshul khungs dang byin rlabs che zhing gsar ma'i phyogs su yongs grags dar cha che rung rnying ma'i lugs la tshad dang ldan pa'i gzhung ni 'di kho na tsam du snang ba dang /
cho ga nyams su len pa la ji ltar 'dod pa'i byin rlabs 'phral du 'byung ba'ang mngon sum gyis grub pa'i phyir tshul 'di la cis kyang 'jug par rigs so //
de bas na don du gnyer ba rnams la phan par 'dod pa'i lhag bsam gyis lag len bltas chog tu 'god pa la gsum /
sbyor ba /
dngos gzhi /
rjes so //
dang po la gnyis /
rten dang mchod rdzas 'du bya ba dang /
cho ga'i sngon 'gro 'o //
dang po ni /
gtsang ma'i gnas khang byi dor byas shing dri bzang po'i chus chag chag gdab /
dkon mchog gi rten dang rgyan bkod gang 'byor bkram pa'i gung du stegs bu khebs bzang pos bkab pa'i dbus su sna tshogs pad+ma 'dab brgyad bri /
de'ang ras bris bkram pa'am 'bru dkar gyis kyang rung /
de'i dbus su bum pa che legs dri'i chab dang nyer lnga'i rdzas kyis gtams pa mgul chings ser pos spras pa bzhag
/de'i khar rnam rgyal mchod rten nang gzhug 'di nyid kyi gzungs ring thung gis bkang ba sogs mtshan nyid dang ldan pa bum sgor rnam rgyal ma'i sku bris pa bzhugs su gsol /
de'i mtha' skor byang shar du mtshams 'dzin me tog
/shar du mchod yon sogs chu gnyis nyer spyod g.yas skor du bsham /
mdun phyogs rkang gsum lta bu stegs mtho ba la mchod yon dung chos nya phyis gang rung ngam zangs sogs rin po che'i snod du chu gtsang la 'o ma dang me tog dkar po btab pa bzhag
/gzungs sgrub rkyang pa la mchod pa de tsam gyis 'thus mod /
stong mchod gtsor bton pa'i skabs spro na /
stong mchod dngos spos /
mar me /
zhal zas gsum po yin pas mtha' skor du bsham dgos kyang go yul sogs kyis ma 'grigs na /
de gsum brgya rtsa re bsham /
'phros rnams nye logs phyogs bzhi'am go yul bde bar stegs bu la bsgrig
/dkyil 'khor steng du gdugs bla bre gang 'dzom dbub /
phyogs bzhir 'phan dang /
mtshams bzhir rgyal mtshan re re /
de rnams kyi bar mtshams su tshon sna lnga pa'i ba dan bzhi re ste khyon nyer bzhi gzug
/dkyil 'khor gyi mdun phyogs su gzungs gtor dkar zlum che legs gcig bsham /
phyi rol du gtang rgyu gtor zlum dkar po bzhi /
snod gzhan du mtheb kyu stong rtsa /
gtor ma rnams la dkar gsum gyis bran /
gzhan yang 'thor nas /
bdug spos /
rol mo sogs nye bar mkho ba thams cad tshogs par bya'o //
gnyis pa cho ga'i sngon 'gro ni /
cho ga mkhan po thams cad yan lag lnga khrus bya /
spos dkar ram med na bzang shing gi dud pas bsang /
dge tshul slong gi sdom pa thob la ma nyams pa yin na bsnyen gnas sdom pa blang mi dgos /
ma blangs na cho ga'i yan lag ma tshang bar yang mi 'gyur /
yang rab byung gi sdom pa ma thob pa yin na bsnyen gnas len pa'i zhar byung du dge tshul slong rnams kyang rang rang gi sdom pa ji srid 'tsho'i bar du dam bca' brtan por bgyi ba'i bsam pas cho ga bya ba phyag len du snang bas /
de ltar na thog mar /
sangs rgyas chos tshogs sogs lan gsum gyis skyabs sems bya /
ji snyed su dag sogs bzang spyod yan lag bdun pa sngon du 'gro bas phyag byas te /
sangs rgyas dang byang chub sems dpa' thams cad la phyag 'tshal lo //
ji ltar sngon gyi de bzhin gshegs pa dgra bcom pa yang dag par rdzogs pa'i sangs rgyas rta cang shes lta bu /
glang po chen po /
bya ba byas shing /
byed pa byas pa /
khur bor ba /
rang gi don rjes su thob pa /
srid pa kun tu sbyor ba yongs su zad pa /
yang dag pa'i bka'/
legs par rnam par grol ba'i thugs /
legs par rnam par grol ba'i shes rab can de rnams kyis /
sems can thams cad kyi don gyi phyir dang /
phan par bya ba'i phyir dang /
grol bar bya ba'i phyir dang /
nad med par bya ba'i phyir dang /
mu ge med par bya ba'i phyir dang /
byang chub kyi phyogs kyi chos rnams yongs su rdzogs par bya ba'i phyir dang /
bla na med pa yang dag par rdzogs pa'i byang chub nges par rtogs par bya ba'i phyir /
gso sbyong nges par mdzad pa de bzhin du bdag ming 'di zhes bgyi bas kyang /
dus 'di nas gzung ste /
ji srid sang nyi ma ma shar gyi bar du /
gso sbyong nges par yang dag par blang bar bgyi 'o //
deng nas srog gcod mi bya zhing //
gzhan gyi nor ni blang mi bya //
'khrig pa'i chos kyang mi spyad cing //
rdzun gyi tshig kyang mi smra 'o //
skyon ni mang po nyer bsten pa'i //
chang ni yongs su spang bar bya /
khri gdan che mtho mi bya zhing //
de bzhin dus ma yin pa'i zas //
dri dang phreng ba dang ni rgyan //
gar dang glu sogs spang bar bya //
ji ltar dgra bcom rtag tu ni //
srog gcod la sogs mi byed pa //
de bzhin srog gcod la sogs spang //
bla med byang chub thob par shog
/sdug bsngal mang dkrugs 'jig rten 'di //
srid pa'i mtsho las sgrol bar shog
/lan gsum brjod /
oM a mo g+ha shI la /
sam+b+ha ra sam+b+ha ra /
b+ha ra b+ha ra /
ma hA shud+d+ha satwa /
pad+ma bi b+hU Shi ta b+hu dza /
d+ha ra d+ha ra /
sa man+ta a ba lo ki te hU~M phaT swA hA/
zhes tshul khrims rnam dag gi gzungs bdun nam nyer gcig bzla /
khrims kyi tshul khrims skyon med cing //
sogs smon lam gdab /
de ltar gso sbyong len min gang ltar yang /
thog mar dkon mchog rjes dran 'don /
de nas skyabs 'gro ni /
ye shes yon tan kun gyi gter :
bla ma sangs rgyas chos tshogs la :
bdag dang mkha' mnyam sems can kun :
byang chub bar du skyabs su mchi :
lan gsum /
sems bskyed ni /
sems bskyed pa ni gzhan don du :
rdzogs pa'i sangs rgyas 'thob bya'i phyir :
pha rol phyin pa drug la sogs :
rgyal sras spyod pa rlabs chen spyad :
lan gsum /
yan lag bdun gyi tshogs gsag pa ni /
ho :
phyogs dus rgyal ba sras bcas dang :
rnam par rgyal ma'i zhabs pad+mor :
zhing rdul kun gyi grangs snyed kyi :
sgo gsum gus pas phyag 'tshal lo :
phyi nang gsang ba bla med pa'i :
kun bzang mchod sprin rgya mtshos mchod :
sdig sgrib nyes ltung mthol zhing bshags :
tshogs gnyis spyod la rjes yi rang :
chos kyi 'khor lo bskor bzhin du :
mya ngan mi 'da' bzhugs gsol 'debs :
dge tshogs byang chub snying por bsngo :
gzhan don sangs rgyas myur 'grub shog :
mchod rdzas byin rlabs ni /
chos dbyings shin tu rnam dag mthu :
chos can rten cing 'brel 'byung stobs :
rgyal ba sras dang bcas rnams kyi :
thugs rje smon lam byin rlabs las :
gnas yul bde ba can gyi zhing :
mchod tshogs lha rdzas las grub pa'i :
nyer spyod 'dod yon bsam mi khyab :
kun bzang rnam thar mkha' khyab gyur :
ces bden pa'i stobs kyis byin brlab /
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
zhes mchod pa'i sprin gyi gzungs brjod do //
gnyis pa dngos gzhi la gsum /
bdag bskyed sgom bzlas /
mdun bskyed sgrub mchod /
gtor ma 'bul ba'o //
dang po ni /
a :
skye ba med pa'i gzungs kyi sgo :
stong nyid 'dus ma byas pa las :
mtshan ma med pa'i rten 'byung ni :
rang sems b+h+rU~M yig gser gyi mdog :
smon pa med pa'i 'bras bu'i tshul :
ye shes 'od zer dpag yas 'phros :
snod bcud dngos 'dzin dag pa las :
chos sku'i mchod rten mtshan nyid rdzogs :
bum nang pad zla'i gdan gyi steng :
b+h+rU~M las bdag nyid skad cig gis :
rin chen gtsug tor rnam par rgyal :
nyi ma 'char kha'i mdangs 'od can :
zhal gcig phyag gnyis zhi 'dzum sgeg :
dar dang rin chen me tog brgyan :
phyag g.yas mchog sbyin phyag rgya yis :
nor bu'i lcags kyus tshe dpal 'gugs :
g.yon pas mnyam gzhag phyag rgya'i steng :
dngos grub mchog stsol tshe bum bsnams :
zhabs zung rdo rje'i skyil krung gis :
'od zer snang ba'i klong na bzhugs :
thugs kar sna tshogs rdo rje'i dbus :
b+h+rU~M mthar sngags kyi phreng bas bskor :
bzlas pas 'od zer phyogs bcur 'phros :
srid dang zhi ba'i tshe dpal kun :
tshur 'dus thugs srog sngags phreng la :
thim pas bdud rtsi'i chu rgyun babs :
lus gang nad gdon sdig sgrib dag :
tshe dpal ye shes rgyas par gyur :
ces ting 'dzin gyi gsal snang dang ldan pas /
oM a mr-ita A yurda de swA hA:
zhes snying po yi ge bcu pa nyid ci nus bzla dgos pas skabs 'dir stong phrag tsam mo //
las sngags ni /
oM rat+na a mr-ita A yurda de sarba pA paM A ba ra Na bi sho d+ha ne sarba puN+ye A yur+dz+nyA na puSh+TiM ku ru swA hA:
zhes pa brgya rtsa bzla /
mthar mchod bstod phrin las gsol ba ni /
oM:
dngos 'byor yid kyis rnam sprul pa'i :
zhing khams rgya mtsho'i mchod rdzas kun :
gtsug tor rnam par rgyal mar 'bul :
bzhes nas 'chi med dngos grub stsol :
oM sarba ta thA ga ta uSh+NI Sha bi dza ye ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA:
oM:
rin chen las skyes rin chen bdag :
rin chen snying po'i 'od zer gyis :
rin chen yid bzhin 'phel mdzad pa :
rin chen gtsug tor la phyag 'tshal :
bdag dang mtha' yas sems can gyi :
las nyon sgrib pa kun byang zhing :
tshe dpal 'byor pa 'phel ba dang :
ye shes rgyas par mdzad du gsol :
zhes pas bdag bskyed grub bo //
gnyis pa mdun skyed sgrub mchod la gnyis /
sgrub mchod bya ba /
gzungs kyi sgo sgrub pa'o //
dang po ni /
mdun rten /
oM a mr-ite hU~M phaT kyis bsang /
swa b+hA was sbyang /
stong pa'i ngang las mdun gyi gzhir :
rin chen sna tshogs las grub pa'i :
sa gzhi lag mthil lta bur mnyam :
dpag bsam shing dang bdud rtsi'i rdzing :
yid 'phrog mchod sprin bsam mi khyab :
de dbus pad+ma zla ba'i steng :
b+h+rU~M las bum pa mtshan nyid rdzogs :
yangs shing rgya che bcud kyis gtams :
lha rdzas bzang pos bklubs pa'i steng :
dran pa nyer bar bzhag pa sogs :
zag pa med pa'i ye shes ni :
chos sku'i don mtshon mchod sdong che :
btso ma gser gyi mdog ltar 'bar :
lte bar sna tshogs pad zla'i steng :
b+h+rU~M yig gser gyi mdog can las :
'od 'phros 'phags mchod 'gro sgrib sbyangs :
tshur 'dus srid zhi'i dwangs bcud kun :
mi phyed bcud du dril ba las :
rin chen gtsug tor chen mor bzhengs :
nyi ma 'char kha'i mdangs 'od can :
zhal gcig phyag gnyis zhi 'dzum sgeg :
dar dang rin chen me tog brgyan :
phyag g.yas mchog sbyin phyag rgya yis :
nor bu'i lcags kyus tshe dpal 'gugs :
g.yon pas mnyam gzhag phyag rgya'i steng :
dngos grub mchog stsol tshe bum bsnams :
zhabs zung rdo rje'i skyil krung gis :
'od zer snang ba'i klong na bzhugs :
phyogs bzhir zla ba'i gdan gyi steng :
shar du rdo rje gtsug tor mthing :
lho ru bde gshegs gtsug tor dkar :
nub tu pad+ma'i gtsug tor dmar :
byang du las kyi gtsug tor ljang :
g.yas pas rang rtags lcags kyu dang :
g.yon pas bdud rtsi'i bum bzang bsnams :
dar dang rin chen rgyan gyis mdzes :
zhi 'dzum sgeg cing rgyas pa'i zhal :
sems dpa'i skyil mo krung gis rol :
de yi phyi rol nyi gdan la :
shar du mi g.yo mgon po mthing :
ral gri gdengs shing lcags kyus 'debs :
lho ru 'dod pa'i rgyal po ser :
rin chen gdengs shing zhags pas 'ching :
nub tu dbyug pa sngon po dmar :
thod dbyug gdengs shing sgrog gis sdom :
byang du stobs chen dud ka'i mdog :
rtse gsum gdengs shing dril bu 'khrol :
kun kyang khro gtum 'bar ba'i nyams :
stag sham rin chen sbrul gyis brgyan :
ye shes me phung dbus na 'gying :
gzhan yang sangs rgyas byang sems dang :
tshe dang ye shes grub ster ba'i :
lha dang drang srong rig pa 'dzin :
dpag yas nyi zer rdul ltar 'khrigs :
gnas gsum oM AHhU~M gis mtshan :
de las 'phros pa'i 'od zer gyis :
ye shes pa kun spyan drangs gyur :
ces dam tshig pa bskyed /
ye shes kyi 'khor lo spyan 'dren pa ni /
spos btul /
rol mo 'khrol la /
oM:
chos dbyings spros pa bral ba las :
smon lam snying rje'i skur bzhengs pa :
gtsug tor rnam rgyal lha tshogs rnams :
gnas 'dir spyan 'dren gshegs su gsol :
oM sarba ta thA ga ta uSh+NI Sha bi dza ye sa pa ri wA ra e h+ye hi :
dzaHhU~M baM ho :
zhes phyag rgya bzhis dbyer med du bya /
slar yang dbang lha spyan drangs pa :
nam mkha' gang bar sad pa yis :
ye shes bdud rtsis dri ma bkrus :
dbang thob rigs bdag dbur brgyan bsam :
trAM hU~M oM hrIHA:
sarba ta thA ga ta a b+hi She ka te sa ma ya shrI hU~M:
zhes dbang bskur cing rgyas gdab /
phyag 'tshal ba ni /
oM:
bcom ldan 'chi med mgon po yi :
gtsug tor nor bu'i 'od zer sprin :
ye shes 'phags ma'i gzugs su shar :
rnam par rgyal mar phyag 'tshal lo :
oM sarba ta thA ga ta uSh+NI Sha bi dza ye sa pa ri wA ra pra Na me ban+d+ha naM ka ro mi :
mchod pa 'bul ba ni /
mchod sprin gzungs lan gsum brjod pas spel la /
oM:
rab 'byams phyogs bcu'i zhing kun nas :
rgyal ba sras dang bcas pa yi :
smon lam stobs kyis sprul pa dang :
lha mi'i bsod nams las grub pa'i :
mchod yon bdud rtsi'i char chen 'beb :
dngos 'byor yid kyis rab sprul te :
'phags ma 'khor dang bcas la 'bul :
bzhes nas tshe dpal 'phel ba dang :
ye shes snang ba rgyas par mdzod :
oM sarba ta thA ga ta uSh+NI Sha bi dza ye sa pa ri wA ra ar+g+haM pra tIts+tsha swA hA:
des gzhan rnams la 'gres sbyar te /
thog ma'i tshig rkang bzhi /
tha ma'i bzhi sngags bcas de ltar la /
mchod yon sogs dang /
ar+g+haM gyi gnas su /
zhabs bsil dag byed rgya mtshor bskyil :
pA d+yaM 
mtshar sdug yid 'ong me tog tshal :
puSh+pe 
dri zhim bdug spos phyogs bcur 'gengs :
d+hU pe 
snang gsal sgron me 'od rab 'bar :
A lo ke 
bsil zhing dri bzang bdud rtsi sbreng :
gan+d+he 
zhal zas ro bcud phun sum tshogs :
nai bid+yA 
'bud dkrol brdung ba'i rol mo'i sgra :
shab+da 
rin chen gdugs mdzes bla bre bres :
tsha trAM ga 
bkra shis dge ba'i ba dan 'phyar :
pa tA kA pra tIts+tsha swA hA:
zhes so sor sbyar la mchod pa bcu 'bul /
bstod pa ni /
dbyangs dang dril stabs bcas /
oM:
rin chen las skyes rin chen bdag :
rin chen snying po'i 'od zer gyis :
rin chen yid bzhin 'phel mdzad pa :
rin chen gtsug tor la phyag 'tshal :
rdo rje'i rang bzhin rdo rje'i dbyangs :
rdo rje'i 'od zer mtha' yas pa'i :
rdo rjes bdud sde pham mdzad pa'i :
rdo rje gtsug tor la phyag 'tshal :
bde gshegs yum gyur bde gshegs gsung :
bde gshegs snang ba'i 'od zer sprin :
bde gshegs dgyes pa sgrub mdzad pa'i :
bde gshegs gtsug tor la phyag 'tshal :
pad+ma'i 'byung gnas pad+ma'i sgra :
pad+ma zab pa'i rgya mtsho'i 'od :
pad+ma'i dpal du 'gugs mdzad pa :
pad+ma'i gtsug tor la phyag 'tshal :
las kyi rol pa las kyi thabs :
las kun dbang sgyur grub pa'i 'od :
las dang ye shes dngos grub ster :
las kyi gtsug tor la phyag 'tshal :
khros pa'i skur snang khro bo'i gsung :
khro ba bral ba'i ye shes 'od :
khros pas bdud sde tshar gcod pa'i :
khro chen bzhi la phyag 'tshal lo :
chos sku'i dgongs pa gcig nyid las :
ma 'gags gzugs sku du mar ston :
phyogs dus rgyal ba sras dang bcas :
dkyil 'khor lha tshogs kun la bstod :
phrin las gsol ba ni /
bdag dang mtha' yas sems can gyi :
las nyon sgrib pa kun byang zhing :
tshe dpal 'byor pa 'phel ba dang :
ye shes rgyas par mdzad du gsol :
gnyis pa gzungs kyi sgo sgrub pa la /
ting nge 'dzin ni /
rang gi thugs nas 'od zer sprin :
nyi ma 'char kha'i mdangs ltar 'phros :
mdun gyi lha yi thugs kar phog :
thugs bskyed dam bca' rjes bskul te :
shes pa skye med bzod pa'i gzungs :
shes bya kun 'dzin chos kyi gzungs :
dbyer med thugs chud don gyi gzungs :
ting 'dzin rol mo mtha' yas pa'i :
cho 'phrul rmad byung tshig gi gzungs :
gtso 'khor kun gyi thugs ka nas :
sngags dang 'od zer sgrar bcas 'phros :
rab 'byams phyogs bcu'i zhing kun khyab :
'phags pa mchod cing thugs dam bskul :
sems can kun gyi sdig sgrib sbyangs :
tshe bsod dpal 'byor ye shes spel :
srid zhi'i dwangs bcud thams cad bsdus :
bdag thim dngos grub rnam gnyis thob :
lha las bdud rtsi'i rgyun babs pas :
bum pa yongs su gang bar gyur :
ces pa'i dmigs pa la sems rtse gcig pas gzungs stong phrag 'gro nges bzla ba dang bskor ba de grangs /
bar mtshams su mchod bstod bya dgos pas /
da lta'i phyag len du cho ga mkhan po mi bcu yod pa'i dbang du byas na mi res gzungs tshar brgya /
bcu re'i mtshams mchod bstod tshar re /
de ltar lnga bcu song mtshams gzungs tshar re dang bskor ba gnyis re sbrags gzungs bcu tshan re'i mtshams su gral la 'khod nas mchod bstod tshar re byas pas spyi mgo nas gzungs dang bskor ba stong phrag re re /
mchod bstod brgya rtsa 'gro ba yin cing /
'don mkhan nyi shu yod na lnga tshan bcu /
lnga las med na nyi shu byed dgos pa shes par byas nas /
thog mar legs so ster ba'i phyag rgya zhes pa lag gnyis snying gar thal mo mnyam par sbyar ba phred du bzhag
/mdzub mo gnyis kyi tshigs bar pa bcag pa dang mthe bong rtse sprad /
me tog thogs la /
(gzungs ring 'di zhe chen dbon sprul rin po che mthu stobs rnam rgyal gsung ka la pa'i bying sgrub byas pa'i dpe dang bstun pas yid ston pher ba yin no /mchan /   oM na mo b+ha ga wa te /
sarba trai lokya /
pra ti bi shiSh+TA ya bud+d+hA ya te na maH
tad+ya thA oM b+h+rU~M b+h+rU~M b+h+rU~M/
sho d+ha ya sho d+ha ya bi sho d+ha ya bi sho d+ha ya /
a sa ma sa man+ta a ba b+ha sa s+pha ra Na ga ti /
ga ga na swa b+hA wa bi shud+d+he /
uSh+NI Sha bi dza ya pa ri shud+d+he /
a b+hi Shiny+tsa tu mAM/
sarba ta thA ga tAHsu ga ta /
ba ra ba tsa nA a mr-ita a b+hi She kai ra /
ma hA mu drA man+t+ra pa daiH
oM A ha ra A ha ra ma ma A yuHsaM d+hA ra Ni /
sho d+ha ya sho d+ha ya bi sho d+ha ya bi sho d+ha ya /
ga ga na swa b+hA ba bi shud+d+he /
uSh+NI Sha bi dza ya pa ri shud+d+he /
sa ha sra rasmi sany+tso di te /
sarba ta thA ga ta a ba lo ki ni /
ShaT+pA ra mi tA pa ri pU ra Ni /
sarba ta thA ga ta mA te /
da sha b+hU mi pra tiSh+Thi te /
sarba ta thA ga ta hri da ya a d+hiSh+ThA na a d+hiSh+Thi te /
oM mu dre mu dre ma hA mu dre /
badzra kA ya saM ha ta na pa ri shud+d+he /
sarba karma A ba ra Na bi shud+d+he /
pra ti ni brta ya ma ma A yuH
bi shud+d+he sarba ta thA ga ta /
sa ma ya a d+hiSh+ThA na a d+hiSh+Thi te /
oM mu ni mu ni ma hA mu ni /
bi mu ni bi mu ni ma hA bi mu ni /
ma ti ma ti ma hA ma ti /
ma ma ti su ma ti ta tha tA/
b+hU ta ko Ti pa ri shud+d+he /
bi s+phu Ta bud+d+hi shud+d+he /
he he dza ya dza ya /
bi dza ya bi dza ya /
sma ra sma ra smA ra ya smA ra ya /
s+pha ra s+pha ra s+phA ra ya s+phA ra ya /
sarba bud+d+ha a d+hiSh+ThA na a d+hiSh+Thi te /
shud+d+he shud+d+he bud+d+he /
bud+d+he badzre badzre /
ma hA badzra su badzre /
badzra gar+b+he dza ya gar+b+he /
bi dza ya gar+b+he /
badzra dz+wA lA gar+b+he /
badzrod+b+ha be badzra saM b+ha be /
badzre badzri Ni /
badzram+b+ha ba tu ma ma shA rI raM/
sarba satwA nAny+tsa /
kA ya pa ri shud+d+hir+b+ha ba tu /
ma ma sA dA sarba ga ti /
pa ri shud+d+hish+tsa /
sarba ta thA ga tAsh+tsa /
mAM sa mA shwA sa yan+tu /
bud+d+ha bud+d+ha sid+d+ha /
sid+d+ha bo d+ha ya bo d+ha ya /
bi bo d+ha ya bi bo d+ha ya /
mo tsa ya mo tsa ya /
bi mo tsa ya bi mo tsa ya /
sho d+ha ya sho d+ha ya bi sho d+ha ya bi sho d+ha ya /
sa man+tAn+mo tsa ya mo tsa ya /
sa man+ta rasmi pa ri shud+d+he /
sarba ta thA ga ta hri da ya /
a d+hiSh+ThA na a d+hiSh+Thi te /
mu dre mu dre ma hA mu dre /
ma hA mu drA man+t+ra pA daiHswA hA/
zhes mgo dud pa byas la 'bru 'thor /
de 'dra tshar bcu song mtshams /
oM:
rab 'byams phyogs bcu'i zhing kun nas :
rgyal ba sras dang bcas pa yi :
smon lam stobs kyis sprul pa dang :
lha mi'i bsod nams las grub pa'i :
mchod yon bdud rtsi'i char chen 'beb :
zhabs bsil dag byed rgya mtshor bskyil :
mtshar sdug yid 'ong me tog tshal :
dri zhim bdug spos phyogs bcur 'gengs :
snang gsal sgron me 'od rab 'bar :
bsil zhing dri bzang bdud rtsi sbreng :
zhal zas ro bcud phun sum tshogs :
'bud dkrol brdung ba'i rol mo'i sgra :
rin chen gdugs mdzes bla bre bres :
bkra shis dge ba'i ba dan 'phyar :
dngos 'byor yid kyis rab sprul te :
'phags ma 'khor dang bcas la 'bul :
bzhes nas tshe dpal 'phel ba dang :
ye shes snang ba rgyas par mdzod :
oM sarba ta thA ga ta uSh+NI Sha bi dza ye sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da tsha trAM ga pa tA kA pra tIts+tsha swA hA:
zhes mchod /
oM:
rin chen las skyes rin chen bdag :
sogs bstod pa 'dod gsol bcas gong ltar brjod /
yang gzungs bzla ba sogs lan lnga song mtshams /
langs la gzungs bzla bzhin du bskor ba mchod bstod bcu tshan lnga 'gro bar bya'o //
gsum pa gtor ma 'bul ba ni /
'di skabs gtor ma stong rtsa phyi rol bla gab med pa'i sar gtang dgos pas thog ma nas cho ga mkhan po bcu gcig yod dgos /
gzungs phyed ka song nas bskor ba la slebs skabs tsam du dge slong gcig phyi rol bla gab med pa'i sar phyin /
stegs gtsang mar sngar gyi gtor ma cha bzhi phreng tshar dang mtheb kyu stong rtsa bsham /
chab kyis bran la /
swa b+hA bas sbyang /
oM las rin chen snod yangs par :
AHlas gtor ma bdud rtsi'i bcud :
hU~M gis kha dog dri ro dang :
nus pa phun sum tshogs par gyur :
oM AHhU~M:
lan mang du brjod pas byin brlab /
a kA ro'i sngags kho na stong rtsa brjod pas 'bul dgos pas brgya rtsa re song ba dang /
bsngo tshig 'dod gsol tshar re sbyor te /
ting shag rdung la /
oM:
lha rdzas dam pa'i rgyu las byung :
ting nge 'dzin gyi stobs kyis sprul :
'dod pa'i yon tan rmad byung ba'i :
mchod sbyin gtor ma dam pa 'dis :
dkon mchog sri zhu'i mgron rnams mchod :
las dang ye shes dngos grub stsol :
mgon po yon tan thugs dam bskang :
'gal rkyen kun sol mthun rkyen spel :
rigs drug snying rje'i mgron la sbyin :
bu lon lan chags byang gyur cig :
gdon bgegs 'byung po'i tshogs la bsngo :
byang chub sems kyis 'dul bar shog :
mchod sbyin mgron rnams thams cad kun :
dgyes shing tshims pa mchog gyur te :
'jig rten khams ni ma lus par :
phan bde rgya cher 'byung gyur cig :
ces brjod /
de ltar sngags stong /
'dod gsol tshar bcu grub nas gtor mgron mi dmigs par bzhag
/bkra shis gang rung brjod /
grub na oM a mr-ite hU~M phaT:
brjod cing dung chus nye reg byas la nang du 'ongs nas gral la 'khod /
'di la'ang mi gnyis yod na brel ba mi dgos pa tshar sla zhing /
yang na nang gi gzungs bzla mkhan la brtsi mi dgos pas bzlas pa la sleb pa'i skabs nas gtor ma 'bul na'ang chog go
/gsum pa rjes chog ni /
thams cad tshar grangs grub pa dang /
nang gi gzungs gtor snga ma ltar byin brlab /
snying po yig bcu'i mthar /
a kA ro btags pa lan bdun gyis phul /
oM:
lha rdzas dam pa'i rgyu las byung :
ting nge 'dzin gyi stobs kyis sprul :
'dod pa'i yon tan rmad byung ba'i :
mchod sbyin gtor ma dam pa 'dis :
dkyil 'khor lha tshogs rnams la mchod :
las dang ye shes dngos grub stsol :
mchod sbyin gtor ma 'di bzhes la //
sogs spyi ltar brjod la 'dod don gsol /
de nas mchod pa zhal gso /
gong gsal /
chos dbyings shin tu sogs kyis byin brlab /
mdun bskyed skabs ltar mchod bcu so sor phral ba rgyas pa dang /
bstod pa 'dod gsol bcas brjod /
ma 'byor pa dang sogs yig brgya lan gsum brjod la nongs pa bshags /
oM/
'dir ni rten dang sogs /
su pra tiSh+Tha'i sngags bcas brjod pas mdun bskyed rten la brtan bzhugs bya /
rang nyid rnam par rgyal ma yi //
gnas gsum oM AHhU~M gis mtshan //
rdo rje gsum gyi ye shes kyis //
bgegs dang bar chad srung bar gyur //
oM AHhU~M/
zhes pas sgo gsum bsrung /
dge ba bsngo ba ni /
ho :
gdod nas dag pa'i ye shes dang :
rten cing 'brel 'byung bsod nams tshogs :
zung 'jug 'dus ma byas pa'i klong :
byang chub snying po'i dbyings su bsngo :
smon lam ni /
'di nas skye ba thams cad du :
'phags ma mchog gis rjes bzung nas :
tshe dang ye shes dngos grub kyis :
rang gzhan don gnyis lhun grub shog :
ces dang 'os shing 'thad pa'i smon lam ci rigs gdab /
de nas me tog 'thor zhing /
che ba'i che mchog gis mtshon zhal nas gsungs pa'i shis brjod rgya cher spel la rol mo snyan par 'khrol bas dge legs su bya'o //
gzungs sgrub bum chu nyid byin rlabs phan yon chen po dang ldan pa yin pas rang gzhan gyis khong du btung ba dang /
nad pa sogs la bkru byab /
lha klu dkar phyogs kyi rten dang bsrung bya'i gnas lus la 'thor ba sogs byas na 'phral yun gyi 'dod don thams cad 'grub par 'gyur ro //
'di ltar bsgrubs pa'i phan yon spyir 'di nyid kyi gzungs mdo rnams las rgya cher gsungs pa ltar dang gter gzhung las /
de ltar yang yang brtson pa yis :
las dang nyon mongs sdug bsngal byang :
tshe dang bsod nams ye shes rgyas :
mthar thug 'chi med rig 'dzin 'grub :
rten des mngon par byang chub 'gyur :
zhes gsungs so //
sangs rgyas bye snyed du mas legs gsungs shing //
byin gyis brlabs pas sdig sgrib ngan 'gro 'joms //
thar pa'i lam 'byed 'chi med go 'phang mchog
/myur du stsol la 'di mtshungs gzhan med pa //
gtsug tor las byung rnam par rgyal ma yi //
gzungs chog gsal bar bgyis sogs rnam dkar mthus //
bdag gzhan tshe dpag med mgon sku thob nas //
phun tshogs don gnyis lhun gyis grub par shog
/de ltar dgongs gter 'phags ma'i snying tig gi chos sder byon pa'i rnam rgyal gzungs sgrub kyi cho ga bltas chog tu bkod pa 'di nyid rang gzhan la nye bar mkho bas phan pa'i sems kyis /
rtsa ba rdo rje'i gsung dang kun mkhyen bla ma nyid kyi zhal lung la rang rtog gi rnyogs pas ma bslad par pad+ma gar dbang blo gros mtha' yas kyis rdzong gsar bkra shis lha rtse'i chos grwa chen po'i dben khang bkra shis 'chi med grub pa'i dga' tshal du bgyis pa dge legs 'phel /
sarba dA mang+ga laM///
/
