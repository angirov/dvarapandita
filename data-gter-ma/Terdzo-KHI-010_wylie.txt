phur pa'i bsnyen rkyang bya tshul bzhugs so //
gter gsar phur pa'i bsnyen rkyang bya bar 'dod pas /
bsnyen phur dang sman rag gtor gsum tsam la brten te /
dang por skyabs sems nas bzung /
dzapa? bskul gsol 'debs kyi bar las byang bzhin du bgyis pa'i /
dngos gzhi'i dmigs pa ni /
srid pa phur bu mgo bo rgya mdud can 'chang bzung de'i smad du rgya mdud dbal zur gsum khong gseng can /
'byung ba rim brtsegs ri rab la btab pas srid bcud phur bu'i dkyil 'khor gcig tu rdzogs pa ste /
de'ang phur pa'i dbal khong gseng gi char ngan song gsum /
rgya mdud 'og ma man chad du mi dang lha min 'dod lha rigs drug
/'chang bzung gzugs med gnas rigs bcu bdun /
rgya mdud gong ma bder gshegs rgyal ba'i pho brang thar pa chen po'i gzhal med khang gru bzhi sgo bzhi rgyan bkod spyi bzhin du gsal ba'i nang du /
rang lus dpal chen rdo rje gzhon nu yum chen 'khor lo rgyas 'debs dang gnyis med mnyam sbyor bde ba chen po'i /
sku'i gtsug tor dang gnas lnga tshigs chen bzhir khro bo bcu gsal ba'i /
de yang gtsug tor du hU~M kAr dang yum rdo rje sgra 'byin /
dpral bar gshin rje gshed dang yum dur khrod bdag mo /
mgrin par rta mgrin dang yum rdo rje gtum mo /
thugs kar rnam par rgyal ba dang yum rdo rje snyems ma /
lte bar 'dod pa'i rgyal po dang yum mda' snyems ma /
gsang gnas su bdud rtsi 'khyil pa dang yum rdo rje rlung 'byin ma /
dpung pa g.yas su dbyug sngon dang yum rdo rje sder mo /
g.yon du mi g.yo ba dang yum rdo rje gtun khung ma /
pus mo g.yas su khams gsum rnam rgyal dang yum gsod byed ma /
g.yon du stobs po che dang yum skul byed ma /
thams cad sku mdog mthing nag tu byas pas 'thus te /
gter gzhung nyid las /
kun kyang mthing nag 'bar ba chen po la :
zhes yod pa'i phyir dang /
gzhan du lha khra bkag pa yang med de kho bos thang sku'i lha bkod tshor lha khrar bkral yod cing /
yab thams cad zhal gsum phyag drug dang po thams cad rdo rje dung khrag
/bar ba'i phyag mtshan mi 'dra ba yod kyang re zhig gsal kha ma bde zhing mos pas 'thus /
mtha' ma thams cad thugs kar phur pa 'dril ba sha stag yin /
yum rnams la phyag mtshan spros na mi 'dra ba yod kyang spros med rdo rje thod khrag gis rigs 'gre nus /
thams cad dur khrod kyi chas brgyad dang gshog pa sogs dpal gyi chas brgyad tshang ba /
zhabs bzhi pad nyi ro gdan la g.yon brkyang gis bzhengs shing me dpung gi klong na bzhugs pa me long la byad bzhin shar ba ltar bskyed pa'i /
rnam par rgyal ba'i thugs kar ye shes sems dpa' rdor sems mthing ga'i thugs rin po che zur brgyad pa'i nang du nyi gdan la /
ting 'dzin sems dpa' hU~M mthing gi mthar kI la ya'i sngags phreng mthing nag mar me ltar 'bar ba la rig pa gtad de kI la ya bzlas pas 'thus /
thun gyi 'go sgang mjug gsum du spro bsdu bya bar 'dod na /
thugs srog sngags phreng las 'od 'phros rgyal ba rab 'byams mchod /
byin rlabs dngos grub bsdus /
slar 'od 'phros rgya mdud smad kyi rigs drug sogs la phog
/sdug bsngal sbyangs shing bde ldan du byas /
thams cad khrag 'thung gi dkyil 'khor gcig tu gyur par mos /
lar spro bsdu 'di sgrub pa'i skabs bsnyen yig tu gsal ba ltar bya ba yin la /
bsnyen rkyang la ched du mi dgos /
sngags 'bru'ang gzhung las /
gsang sngags yig 'bru bcu bzhi po :
'bum phrag bcu bzhi rdzogs par bzla :
zhes yod pa ya sbyar na yig 'bru bco lngar 'gyur zhing /
rgyud kyi sngags btu la'ang ya med pas mi dgos /
'on kyang deng sang gi sngags 'chang dpe sgrog mkhan po rnams slob dpon gyi zhal dang phyag len ni mi dgos yi ge klog pa rgyu mtshan du byas pa rnams ni thugs mad /
gong du bshad pa'i dur khrod chas brgyad ni /
mi lpags /
glang lpags /
stag lpags gsum la gyon pa'i gos gsum zer /
thal tshom /
khrag thig
/zhag gi sor ris gsum la byug pa'i rdzas gsum zer /
thod phreng /
rus rgyan /
sbrul dkris gsum la 'dogs pa'i rgyan gsum zer zhing /
chas brgyad la nang gses phye bas dgu yod kyang brgyad 'dren skabs thod phreng rus rgyan gyi gral du gtogs pas gcig tu byas pa yin no //
dpal chas brgyad ni /
rlabs byed rdo rje'i gshog pa /
zlog byed rdo rje'i go khrab /
dpa' ba stag gi slog pa /
brjid pa dug sbrul gyi mchod phyir thogs /
gzi mdangs chu srin gyi shun pa /
gtum pa dom gyi pags pa /
dbang sdud bse chas kyi sham bu /
'gyur med spyi gtsug rdo rje phyed pa rnams yin par khungs ldan gyi rgyud dang man ngag las blo gros kyis brtags shing dpyad pa'i go ba de rnams yin pas de bzhin 'byung gnas dpal bzang thugs la bzhugs //
