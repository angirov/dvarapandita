\u0f01\u0f83:
bla ma dgongs pa 'dus pa las :
blo 'phel shes rab ral gri zhes bya ba bzhugs so :
rno so ngar 'dogs kyi yig chung drug gi sde'o //
\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
ma rig la sogs 'thib po yi :
rmongs pa'i mun pa sel mdzad cing :
ye shes snang ba lam me ba :
sgron me mchog la phyag 'tshal lo :
gang zhig blo rmongs shing shes rab brtul ba'i rnal 'byor pas :
blo dang shes rab 'phel bar byed pa'i gdams pa nyams su blang bar bya ste :
'di la gsum ste :
bsnyen pa :
sgrub pa :
las la sbyar ba'o :
dang po ni :
gza' dar zhing skar ma rgyal la babs pa'i dus kyi snga dro kha shar phyogs su bltas te :
bde ba'i gdan la gnas pas :
rgyun 'bab kyi chu srog chags med pa sder gang gi nang du :
tsan+dan dkar po dang :
ru rta'i phye ma btab pa mdun du bzhag pa'i nang du :
zla ba'i gdan la A+o~M dkar po 'phro ba gcig gsal ba'i 'od kyis :
rang bzhin gyi gnas nas bla ma yi dam mkha' 'gro'i tshogs spyan drangs nas mdun gyi nam mkhar 'khod pa la :
skyabs su 'gro zhing gzhan don gyi bsam pa nas brtsam ste :
bsngo ba'i mthar thug pa chos spyod spyi mthun dang :
ar+g+haM la sogs pas mchod do :
A+o~M AHhU~M gu ru d+he wa DA ki nI sa pa ri wA ra badzra sa ma ya dza :
dzaHhU~M baM ho :
zhes se gol gyi sgra dang bcas pas :
rtsa ba gsum sogs 'od zer gyi rang bzhin du gyur nas mdun gyi chu la bstim zhing :
A+o~M AHhU~M hrIHbadzra gu ru d+he wa DA ki nI sarba sid+d+hi pha la hU~M A:
pra dz+nyA hrIHd+hIHswA hA:
zhes brgya rtsa brgyad bzlas pa'i chu des :
gtsang ma'i stegs khar kha lag pa gdong sogs dag par bkru :
slar snam ras dri ma med pas kyang phyi :
lus gos :
gdan :
phreng ba dang bcas par yang chu'i zegs ma 'thor zhing spos bzang pos bdug go :
de nas sems can thams cad kyi ma rig pa'i mun pa bsal nas :
shes rab kyi snang ba la 'god pa'i slad du :
'jam dpal yab yum bsgom zhing bsgrub snyam du sems bskyed :
sarba d+harmAHswa b+hA wa shud+d+ho\u0f85 haM:
zhes pas chos thams cad rang bzhin med par bltas pa'i ngang las :
seM las seng+ge sngon po gnyis bsnol ba'i steng du :
pad+ma dang zla ba'i gdan la d+hIHdmar po tsheg drag can las 'od zer dmar po 'phros pas :
'phags pa'i tshogs kyi thugs dam bskul ba'i thugs rjes :
sems can thams cad kyi ma rig pa'i mun pa bsal nas :
'phags pa 'jam dpal gyi go 'phang la bkod :
slar yang 'od zer dmar po tshur 'dus nas d+hIHla thim :
de las bdag nyid 'jam dpal dmar po li khri'i mdog can :
zhal gcig phyag gnyis g.yas pas shes rab kyi ral gri phyar zhing :
g.yon ut+pa la'i steng na :
stong phrag brgya pa'i po tis mtshan pa bsnams pa zhabs rdo rje'i skyil krung can :
ral pa'i thor tshugs gyen du 'greng ba'i gtsug tu rin po che 'bar bas mtshan cing :
sku'i cha thams cad la dar dang rin po che'i rgyan du mas brgyan pa ste :
sku lang tsho dang ldan zhing 'od zer dmar po'i 'phro 'du byed pa can gyi thugs kar b+h+rU~M las 'khor lo dmar po rtsibs bzhi mu khyud med pa'i lte bar 'od kyi ral gri sor bzhi rtse mo gyen du phyogs pa :
'chang gzung gi d+hIHdmar po la :
A+o~M hrIHd+hIHma me di paM many+dzu shrI muM hrI:
pra dz+nyA bar d+ha ni hrIHd+hIHswA hA:
zhes pas bskor ba las 'od zer dmar po lcags kyu'i rnam pa can 'phros pas :
rang 'dra ba'i ye shes sems dpa' spyan drangs nas gnyis su med par bstims pa'i mdun du pad+ma dang zla ba'i steng du hrIHlas dbyangs can ma sngon mo zhal gcig phyag gnyis khro 'dzum bzhengs te 'gying ba la rin po che'i rgyan dang dar gyi cod pan gyis mdzes pa :
dbu skra mthon mthing du 'khyil ba'i rtse mo nor bus brgyan pa :
phyag g.yas ral gri g.yon ut+pa la'i steng du brgyad stong pa'i po tis mtshan pa bsnams pa bskyed pa'i :
thugs kar zla ba rgyas pa'i gdan la ral gri sor bzhi 'chang gzung hrIHsngon pos mtshan pa la sngags kyis bskor bar bsam :
dngos 'dra ba'i ye shes pa spyan drang ba sogs kyang sngar bzhin no :
de nas bdag gi thugs ka'i sngags las 'od zer 'phros pas phyi snod gzhal yas khang :
nang bcud 'jam dpal du gyur cing :
bdag nyid 'jam dpal gyi thugs ka'i d+hIHlas 'od zer 'phros pas :
sna bug g.yas su byung :
yum gyi sna bug g.yon du zhugs :
thugs ka'i hrIHla bskor :
hrIHlas grol ba'i tshul du sngags kyi phreng ba yum gyi sna bug g.yas nas byung :
rang gi sna bug g.yon du thim :
thugs ka'i d+hIHla g.yas skor du bskor :
de gnyis kyi 'phro 'du las shes rab kyi 'od zer 'phros pas :
phyogs bcu'i sangs rgyas dang byang chub sems dpa':
bla ma yi dam mkha' 'gro rnams kyi byin rlabs :
nyan thos rang rgyal rnams kyi shes rab :
so so'i skye bo'i nus pa rnams bsdus nas rang gi spyi bor thim pa tsam gyis lus ye shes kyi rang bzhin du gyur par bsam :
yang shes rab kyi 'od zer 'phros bka' sde snod thams cad kyi lung :
rin po che thams cad kyi bcud :
gnas lnga rig pa'i paN+Di ta thams cad kyi shes rab dang :
mkhas pa dge ba'i bshes gnyen gyi nus pa dang bcas pa thams cad bsdus nas rang gi ljags la bstim pas ngag nus pa dang ldan par byin gyis brlabs par bsam :
yang shes rab kyi 'od tshogs 'phros pas :
rtsi shing nags tshal gyi bcud :
nyi zla'i 'od zer :
rgya mtsho'i nang gi nor bu rin po che'i 'od :
lha klu gnod sbyin rnams kyi shes rab dang nus stobs :
rgyal po dang blon po rnams kyi sems la sogs pa rnams bsdus nas :
rang gi thugs kar thim pas :
sems bde stong gnyis med kyi ye shes dang ldan par bsam pa'i ngang nas :
hrIHd+hI'i bzlas pa bya ba ni :
'bum phrag nyi shu rtsa gcig bzlas pas :
rtags ni rab mngon sum du yi dam 'jam dpal yab yum gyis zhal ston pa dang :
gsung sgrog pa dang :
rjes su 'dzin pa'i ltas 'od zer gyi snang ba 'gyed pa la sogs pa 'byung :
'bring nyams kyi snang bar de rnams 'byung :
tha ma rmi lam du nyi zla shar ba la sogs pa'i rtags 'byung ba ni :
rgyas par 'og nas gsal lo :
thun mtshams kyi rnal 'byor ni spyi mthun du bya :
de lta bu'i tshul gyis rtags ma byung gi
bar du bsnyen :
rtags byung na rab :
gal te ma byung yang grangs bsnyen thems nas :
!
gnyis pa sgrub pa bya ba la drug :
rdzas gsag cing dkyil 'khor la sogs pa bca' ba :
lha bskyed cing bzlas pa bya ba :
thun mtshams su mchod gtor 'bul zhing bstod pa bya ba :
rtags tshad gzung ba :
zhar la dam tshig bstan pa :
rdzogs rim gyi rnal 'byor bsgom pa dang drug go :
rdzas gsag pa ni :
dbang po lag pa :
chu dag dkar po :
spang spos :
a ru gser mdog :
rgya skag :
shing mngar :
spang rgyan dkar po :
gla rtsi :
mtshal dkar :
yung ba ser po :
tsan dan dkar po :
ru rta dang bcu gnyis te :
gzhan rnams thun re re :
de rnams kyi bungs dang mnyam pa'i dbang po lag pa rnams :
khye'u grong pa'i chos kyis ma gos shing dbang po tshang ba'am :
dge slong tshul khrims dang ldan pas zhib par btags te sbrang rtsi dang :
ba dmar mo'i 'o mas sbrus la :
ril bu sran chung gi dbyibs brgya rtsa brgyad snyoms pa'i ngos su :
mtshal gyis hrIHd+hIHbris pa rnams dar dmar po'i khug mar blug :
de dpe'u ris ltar tsakra zhal sbyor gyi bar du gtems nas dar sna lngas dril zhing :
rin po che'i gwa 'ur gzhug go :
de nas gnas khang gtsang zhing yid du 'ong bar skar ma rgyal la bab pa'i tshe :
sa ser po'i dal stegs mda' gang gru bzhi pa'i ngos ba byung dang dri bzang pos byugs pa la pad+ma 'dab brgyad bris pa'i steng du :
dbus su khri'u'i khar rdzas kyi gwa'u 'bras sam nas dkar mo rin po che'i snod du blugs par bzhugs su gsol ba'i steng dar dmar pos bkab :
phyi skor du phyi mchod rnam lnga dang dkar gsum mngar gsum gyi gtor ma bsham :
de ltar bcas rnams yol ba dang bla res bsgribs la sbas shing mis mi mthong bar bya'o :
!
lha bskyed cing bzlas pa bya ba ni :
khrus nas gzung ste bdag bskyed kyi rnal 'byor bsnyen pa'i skabs nas 'byung ba ltar :
sngags kyi 'phrul 'khor dang bcas pa bsgom par bya'o :
mdun bskyed ni :
ril bu swa b+hA was stong par sbyangs pa'i ngang las :
hrIHd+hIHlas dbyangs can ma dang 'jam dpal bdag bskyed ltar bskyed cing ye shes pa spyan drangs la bstim :
de la phyogs bcu'i sangs rgyas dang byang chub sems dpa' bla ma yi dam mkha' 'gro dpag tu med pas bskor bar dmigs shing bzlas pa zhag gsum bya :
de nas rang nyid sngar ltar 'jam dpal :
ril bu dbyangs can mar bskyed cing :
sngar ltar sngags kyi 'phrul 'khor 'phro 'du'i dmigs pa dang :
khyad par du bdag nyid 'jam dpal gyi thugs kar ral gri las shes rab ye shes kyi me kha dog dmar la reg bya tsha ba 'bar bas bdag gzhan thams cad kyi sdig sgrib ma lus pa dang :
shes rab kyi 'gal rkyen rnams bsregs shing :
ma rig pa'i mun 'thib sangs nas :
shes rab kyi snang ba phyogs med du rgyas par bsam zhing :
gi waM dang ga pur gyi phye chu gtsang du blugs la mig la byugs la :
rtsa sngags kyi sham du :
na mo many+dzu shrI siM ha ni :
ya mAn+ta ka ni hU~M phaT:
ma ma pra dz+nyA sarba sid+d+hi swA hA:
zhes bzlas shing sngags kyi 'phrul 'khor drag tu bskor :
de ltar sgrub pa la zhugs nas ma tshar gyi bar du mtshams dam par bcad de :
gzhan dang gdong tshig ma 'dres par bsgrub par bya'o :
!
thun mtshams nangs nub tu gtor mchod 'bul zhing bstod pa bya ba ni :
gtor ma gsum po la chu gtsang ngam 'o mas bran cing :
skad cig gis b+h+rU~M las rin po che'i snod yangs shing rgya che ba'i nang du :
gtor ma'i ngo bo kha dog dri ro nus pa phun sum tshogs pa'i steng du :
A+o~M dkar po :
AHdmar po :
hU~M sngon po bsam zhing ngag tu A+o~M AHhU~M zhes lan gsum gyi brjod pa dang pos :
hU~M las me 'bar zhing :
gtor ma zhu nas snyigs ma lbu ba'i tshul du phyir lud :
dwangs ma ye shes kyi bdud rtsir gyur :
brjod pa gnyis pas AHlas 'od 'phros gtor ma la phog pa tsam gyis snod dang bcas pa chos kyi dbyings dang mnyam par 'phel zhing rgya chen por gyur :
brjod pa gsum pas :
A+o~M las 'od 'phros te gtor ma'i mgron 'jam dpal dang dbyangs can ma la phyogs bcu'i sangs rgyas dang byang chub sems dpa' bla ma yi dam mkha' 'gro dpag tu med pas bskor ba spyan drangs shing :
mdun du sprin phung 'khrigs pa ltar bzhugs pa'i ljags 'od zer gyi sbu gu can gtor ma la zug nas gsol bas dgyes par dmigs la :
rtsa sngags khA hi'i sham can bdun sogs kyis gtor ma dang po de bla ma sangs rgyas byang chub sems dpa' rnams dang yi dam rgyal ba'i dkyil 'khor gyi lha tshogs la 'bul :
gnyis pa de 'jam dpal dang dbyangs can ma la 'bul :
gsum pa de dpa' bo mkha' 'gro dam can chos skyong srung ma dang bcas pa rnams la 'bul :
mthar ar+g+haM la sogs pas mchod cing :
bstod pa ni gzhan rnams rgyas bsdus gang byed rang rang ltar las :
'dir ni snyan pa'i dbyangs sam :
yang na sil snyan 'khrol zhing :
A+o~M:
rang bzhin dag pa'i gzhal yas nas :
dus gsum sangs rgyas thams cad kyi :
sku gsung thugs kyi ngo bo nyid :
'jam dpal dbyangs la phyag 'tshal bstod :
bcom ldan 'jam dbyangs mgon po mchog :
sprul pas 'gro ba'i don mdzad cing :
sku yi ye shes gzi brjid che :
snang stong drwa bar phyag 'tshal bstod :
zhal gcig phyag gnyis dmar 'od 'bar :
sna tshogs dar dang rin chen brgyan :
ral pa spyir bcings zug rngu bral :
dgos 'dod sbyin la phyag 'tshal bstod :
phyag g.yas shes rab ral gri yis :
nyon mongs log rtog 'ching ba gcod :
g.yon pas ut+pal po ti'i phyag :
ye shes snang ba ston phyag 'tshal :
lang tsho dar la bab pa'i sku :
mtshan dang dpe byad kun gyis spras :
seng sngon pad nyi'i khri la bzhugs :
'gying bag ldan la phyag 'tshal bstod :
A:
gsung dbyangs 'gag med grags stong gis :
ma lus chos kyi 'brug sgra sgrog :
nyon mongs gnyid slong mun pa sel :
rgol ba 'joms la phyag 'tshal bstod :
hU~M:
thams cad mkhyen pa'i thugs rje can :
'gro blo'i sdug bsngal ma lus sel :
mu stegs log rtog g.yul las rgyal :
ye shes rab gsal khyod phyag 'tshal :
hrI:
'phags pa 'jam dbyangs 'gro ba'i mgon :
sprul pa'i 'od zer dpag med 'gyed :
sangs rgyas kun gyis rab bsngags pa :
bdud 'dul rgyal la phyag 'tshal bstod :
khyed kyi mkhyen brtse ye shes kyis :
bdag sogs 'gro ba ma lus pa'i :
blo yi mun pa rab bsal nas :
shes rab snang ba rgyas par mdzod :
A+o~M:
dug gsum sangs rgyas thams cad kyi :
rigs kyi yum mchog dbyangs can ma :
sngo sangs ral pa'i cod pan can :
gzhon tshul sna tshogs rgyan gyis spras :
ral gri ut+pal po ti'i phyag :
dug gsum 'joms mdzad rje btsun ma :
blo dang tshe 'phel mdzad pa mo :
mchog dang thun mong ma lus pa'i :
dngos grub myur du sbyin byed ma :
shes rab chen po'i rang bzhin ma :
gzi brjid chen mo'i dpal 'bar ma :
'gro ba kun gyi mgon gcig ma :
mnyam nyid yangs pa'i thugs mnga' ma :
pha rol bdud dpung 'joms byed ma :
ye shes chen po'i spyan mnga' ma :
ma rig mun pa sel mdzad ma :
pad+ma zla ba'i gdan steng du :
'gying bag tshul gyis bzhengs mdzad ma :
thugs rje brtse ba chen po yis :
log pa'i lam las skyob mdzad ma :
dbyangs can ma la phyag 'tshal bstod :
sku mchog mdzes la phyag 'tshal bstod :
chos gsung sgrog la phyag 'tshal bstod :
yid bzhin ma la phyag 'tshal bstod :
khyod la gsol ba btab pa'i mthus :
bdag gzhan 'gro blo'i mun bsal nas :
shes rab nyi ma ltar gsal ba'i :
dngos grub myur du bstsal du gsol :
zhes bstod pa tsam gyis bstod tshig dang mthun pa'i dngos grub ji ltar sems pa stsol bar bsam mo :
de lta bu'i tshul gyis zhag bco lnga la sogs par bsgrubs pas :
!
rtags dang mtshan ma ni :
rab mngon sum du ril bu rgyal chen bzhir mthong ba'am :   shes rab 'jam dbyangs dang mnyam par 'gyur /
dbyangs can mar mthong ba'am :   sangs rgyas kyi zhing du 'gro bar 'gyur /
nyi zla'i rang bzhin du mthong ba dang :   tshe snga phyi'i skye ba dran par 'gyur /
ril bu las 'od 'phro ba rnams 'byung :   sgra skad bzhi la mkhas par 'gyur /
'bring nyams snang du :
sgrub khang gi nang 'od kyis khengs pa dang :   'chad par mkhas par 'gyur /
rol mo'i sgra di ri ri ba dang :   rtsod pa la mkhas par 'gyur /
dri bzang po'i ngad pa chil chil ba dang :   rten 'brel gyi gnad la mkhas para'agyur /
rang lus la yang 'od 'phro ba dang :   rtsom pa la mkhas par 'gyur /
lung ston pa dang :   'di nyid 'dra min du ma song na /
rjes gnang sbyin pa dang :   gang la yang byan tshud par 'gyur /
lus mi snang ba snyam byed pa dang :   rdzu 'phrul la mkhas par 'gyur /
shes bya gang la yang thogs pa med par shes snyam pa   rig pa'i gnas lnga la mkhas par 'gyur /la sogs pa bzang nyams mang du 'byung :
tha ma rmi lam du sa dang bar snang 'od kyis khengs pa dang :
rnga brdung ba dang :
dung 'bud pa la sogs rol mo bsgrag pa dang :
gdugs phub pa dang :
chos kyi 'khor lo bskor ba dang :
nyi zla shar ba dang :
me tog sna tshogs 'thu ba dang :
spos bltams pa dang :
mar me spar ba dang :
mtshon rnon po lag tu blangs pa dang :
zhing rmo ba dang :
khrus byas pa dang :
gos gsar pa dri med pa gon pa dang :
snag tsha 'thung ba dang :
mar me zos pa dang :
lus la yig 'bru mang po shar ba dang :
bris cha byin pa dang :
shel dang bum gter rnyed pa dang :
sa mthon po la dar phyar ba la sogs pa'i ltas bzang dpag tu med pa rmi bar 'gyur ro :
'phral du yang nyams dga':
bag dro :
byin phebs :
rig pa dwangs :
sgrub pa 'phel zhing spro ba la sogs pa'i ltas mang po 'byung bar 'gyur ro :
de ltar sgrub pa'i drod rtags chil gyis ma byung bar du bsgrub par bya ste :
zhag nyer gcig las phyir 'gyang mi srid de :
rnal 'byor pa rab kyis zhag bdun :
'bring gis bcu bzhi :
tha mas nyer gcig la rtags thon par 'gyur ro :
de ltar sgrub pa'i dus la sogs pa rnam pa thams cad du dam tshig 'di rnams la gnas par byed pa gal che 'o :
7
zhar la dam tshig bstan pa ni :
gzhi la dad pa brtson 'grus bskyed :
sgrub tshe the tshom som nyi spang :
'jug dus rgyal nya 'dzom pa dang :
ma 'dzom yar tshes rgyal la gtad :
rang 'dod spangs shing gzhan don du :
sems bskyed ldan pa'i ngang nas bsgrub :
de tshe sha chang sgog gsum dang :
sngo ngad la sogs spang bar bya :
bsgrub rdzas bca' ka dud 'gro'i rigs :
gang gis kyang ni ma mthong gces :
mkhon rtsod zhe sdang drag po dang :
mya ngan sdug bskyed grogs ngan spangs :
rdzun dang phra ma tshig rtsub dang :
gzhan la gnod pa'i las mi bya :
sems g.yeng 'jig rten tshe 'di yi :
bya mang 'khrul phyir 'brang mi bya :
bris cha mtshon cha la sogs pa :
lha rdzas rnams la brnyas pa spang :
rang gzhan gos gdan dreg pa can :
bgrang phreng la sogs mi brje gnad :
dus dang rnam pa thams cad du :
bla ma yi dam mkha' 'gro dang :
'jam dpal dbyangs can lha mo mchod :
slar yang lha yi nga rgyal dang :
brgya rtsa bzlas pa'i thun mi bcag :
khrus dang gtsang sbra rgyun du 'o :
khyad par grib la shin tu 'dzem :
sgrub tshe byang sems nyams gyur na :
tshangs spyod mi brtan nyes pa 'go :
shes rab stobs kyang nyams par 'gyur :
de phyir khams brtan dam tshig yin :
gzhan yang spyi dang bye brag gi :
rtsa ba yan lag sku gsung thugs :
dam tshig sdom pa la sogs pa :
ma nyams bsrung ba shin tu gces :
sa ma ya :
!
de nas rdzogs rim rnal 'byor bsgom pa ni :
sgrub pa tshar ba'i rjes sam :
thun gyi bar skabs sam :
thun 'jog pa'i tshe :
rang nyid 'jam dpal du bsgoms pa'i thugs ka nas :
'khor lo rtsibs bzhi pa'i lte bar ral gri'i yu ba la d+hIHdmar pos mtshan pa las 'od zer dmar po 'phros pas :
phyi snod kyi 'jig rten 'od du ltems kyis zhu nas :
nang bcud kyi sems can la thim :
de rnams kyang sangs rgyas dang byang chub sems dpa' bla ma yi dam mkha' 'gro la thim :
de dag thams cad mdun gyi dbyangs can ma la thim :
dbyangs can ma 'jam dpal gyi thugs kar thim :
'jam dpal thugs ka'i sngags 'khor la thim :
de ral gri la :
de d+hIHla :
d+hI 'od du zhu nas thig le dmar po gcig tu gyur pa la thim :
de la sems ma yengs par gtad cing mnyam par gzhag :
de nas thig le sngon po gcig spros nas :
gnyis su gyur pa la dar cig sems gtad :
slar thig le gnyis cung zad 'gul bar bsam zhing :
ngag tu hrIHd+hIHzhes brjod cing :
de gnyis nam mkhar yar 'gro mar 'gro res mos byed cing rang sgra dang bcas pa'i 'od zer gyis stong khams gang ba la shes pa gtad de :
hrIHd+hIHmang du brjod :
des bde stong zag med kyi ye shes skye zhing :
shes rab kyi rtsal 'bar bar 'gyur ro :
nyal ba'i tshe thig le gnyis po yang 'od du zhu nas snang ba thams cad dmar lam gyis song bar bsam zhing stong pa'i ngang la nyal :
yang nangs par la sogs su stong pa'i ngang las :
hrIHd+hIHsgras bskul te :
lha'i nga rgyal gyis langs la sngar ltar ro :
nangs par gangs la nyi ma phog pa'i tshod la :
dbyangs can ma la 'phags pa'i tshogs kyis bskor ba grangs med pa mtsho la kha ba bab pa bzhin du ril bu la thim par dmigs pa sa gzhi la nyi ma ma pheb kyi bar du bya zhing bzlas pa drag tu bzla bar bya'o :
de ltar bsgrubs nas rtags kyis gtan la phebs pa dang :
lha ye shes pa rang gnas su gshegs so :
dam tshig pa ril bu dang 'khor lo la bstim zhing :
nyes byas bzod par gsol :
yi ge brgya pas lhag chad kha bskang :
ril bu 'khor lo dang bcas pa dar dmar pos dril nas lus drod dang ma bral bar 'chang bar bya'o :
gtor ma gtsang sar 'bul :
dal bsdu :
bsngo ba dang smon lam gdab :
shis pa brjod :
mi dmigs pa'i rgyas gdab par bya'o :
!
gsum pa las la sbyar ba ni bzhi ste :
sgrub rjes kyi las sbyor dang :
dus gnad kyi las sbyor dang :
rgyun khyer gyi las sbyor dang :
'chad rtsod rtsom pa'i las sbyor ro :
dang po ni :
sgrub tshar ba'i nangs par :
skyes bu rigs dang :
rus dang :
cho 'brang gis mngon par mtho zhing :
shes rab dang ldan pa bzhi la dga' ston :
dkar gsum mngar gsum gyi bzang mgron bkye ste :
gya nom par bya'o :
de tshe rang gis bza' btung gang yang ma zos pa'i gong du gzhan gyis ma mthong bar :
skad cig gis rang nyid 'jam dpal du bsgoms pa'i thugs kar pad+ma 'dab brgyad d+hIHsa mtshan pa las 'od zer dmar po lcags kyu'i rnam pa can dpag tu med pa 'phros te :
'jig rten dang 'jig rten las 'das pa'i lha 'dre mi la sogs pa rnams kyi blo dang shes rab thams cad rang dbang med par bsdus nas rang gi thugs ka'i d+hIHla thim :
lha dang drang srong gi mngon par shes pa thams cad bsdus nas kyang d+hIHla bstim zhing :
ril bu dar dmar po'i lcibs kyis blangs nas dbyangs can mar mos la :
bstod pa tshar gcig brjod de :
lce'i steng du bzhag la sos ma reg par mid pa tsam gyis :
bdag dang dbyangs can ma gnyis med du gyur par bsgom mo :
mos gus bya :
sngags kyang nyer gcig la sogs pa bzla'o :
de nas gzung ste zhag nyi shu rtsa gcig gi bar du gong gi dam tshig dang ldan par byas la :
ril bu re re gangs la nyi ma shar ba la mid :
mid tshul gong bzhin no :
ril bu tsakra lag pa rjen pas ma reg pa gal che 'o :
gnyis pa dus gnad kyi las sbyor ni :
nyi zla sgra gcan gyis zin pa'i tshe :
mdun du sgrub pa'i dus kyi bcas ltar grub na'ang legs :
ma grub kyang ci 'byor pa'i mchod pa bsham :
bdag nyid 'jam dpal du bskyed :
mdun gyi nam mkhar dbyangs can ma 'khor bcas la mchod bstod phul nas :
ril bu sran ma tsam gcig dar dmar po'i lcibs su bcug nas rang gi snying gar bzhag pas :
de nyid 'khor lo dmar po rtsibs bzhi'i lte bar ral gri me 'bar ba sor bzhi 'chang gzung d+hIHsa mtshan pa dmigs pa las 'od zer 'phros pas nyi zla sgra gcan gyis 'tshe ba bsal nas ye shes kyi lha mo dbyangs can mar gyur pa'i thugs rjes :
nyi zlas khyab tshad kyi 'gro ba ma lus pa'i ma rig pa'i mun pa bsal nas shes rab chen po'i blo dang ldan zhing :
sangs rgyas kyi yon tan thams cad skyes par bsam la :
ma grol gyi bar du bzlas pa bya :
grol ba dang sngar bzhin ril bu lce'i steng du bzhag la mid :
sngar bsgrubs pa la rtags thon cing ril bu ma zhud rnal 'byor pa dam tshig dang ldan na :
de nyid du ril bu la 'od 'bar ba la sogs pa'i mtshan ma mngon sum du 'byung ba la gdon mi za 'o :
nyams rtags gang byung gsang ba gnad dam pa 'o :
mchod pa dang chos ston grub na yang longs spyod 'phel ba'i rten 'brel yod pa 'o :
de yang 'gol zhing gtsang la bla gab med pa'i sar phyin la za 'o :
gsum pa rgyun khyer gyi las sbyor ni :
tshes gcig :
brgyad :
bco lnga la bab pa'i dus thams cad du :
dngos 'byor yid sprul gyi mchod pas 'jam dpal dang dbyangs can ma la mchod de bstod pa bya :
grub na rtag tu mchod pa dang gtor ma 'bul zhing bstod pas bstod :
rang gis kyang bstod pa'i rnam grangs mang po brtsams te bstod pas :
zhal ston cing blo gros lha nyid dang mnyam par 'phel bar 'gyur ro :
yid kyi 'dun pa lha yab yum gnyis la rtse gcig tu gtad :
skabs su sgrub pa bskyar :
ril bu spel zhing rgyun du brten :
spel dus sngar nas rdzas bsdus pa'i nang du sngar gyi ril bu re re ba dmar mo'i 'o mar sbangs la bsres te sngar ltar bya :
mis ma mthong ba grub na legs :
dud 'gro'i rigs gang gis kyang ril bu bsgril nas bzung ma mthong bar byed pa gnad che'o :
bzhi pa 'chad rtsod rtsom pa'i las sbyor ni :
chos 'chad pa'i tshe :
rang nyid 'jam dpal du bskyed :
smin mtshams su dbyangs can ma bskyed :
lce ut+pa la'i steng du stong phrag brgya pa'i glegs bam bzhugs par bsam :
bzlas pa tshar bdun sogs grub nas dbyangs can ma mdzod spur thim :
glegs bam ut+pal dang bcas pa lce la thim par dmigs te :
chos bshad na byams pa dang mtshungs par 'gyur ro :
rtsod pa'i tshe :
rang nyid 'jam dpal du gsal gdab :
lag pa g.yas sdigs mdzub dang bcas pa'i rtse la dbyangs can ma bskyed :
lce ral gri 'od 'bar bar bskyed :
bdag nyid 'jam dpal gyi thugs rjes dbyangs can ma'i rgyud bskul nas :
dbyangs can mas pha rol gyi blo dang :
shes rab kyi ngo bo lha dang bcas pa dbang du bsdus te :
rang gi thugs ka'i d+hIHla bstim :
kho'i shes rab kyi dbang po nag mog gis nyams par bsam la rig pa'i ngar bskyed :
kho'i snying khar sdigs mdzub gtad :
rang rgyal ba dang lha yab yum mchod :
lce shes rab kyi ral gris kho'i shes rab kyi rtsod pa zlog par bsam mo :
de ni rang gi bla ma la mi bya :
lha mthun pa la mi bya'o :
des rtsod pa las rgyal bar 'gyur ro :
rtsom pa la blo 'jug pa'i tshe :
rang gi lus 'jam dpal du byin gyis brlab :
ngag dbyangs can mar byin gyis brlab :
yid sngags kyi 'khor lo ral gri sa bon dang bcas par byin gyis brlabs la :
rtsom pa mthar phyin cing 'gro ba la phan thogs pa dang :
rtsom pa'i blo gros rab tu 'phel bar mdzad du gsol :
snyam pa'i mos pa dung dung bya zhing :
rtsom pa'i thog mar lha yab yum la bstod pas bstod :
tshar rjes kyang bya'o :
des ni rtsom pa'i blo gros 'phel bar 'gyur ro :
gzhan yang 'dzin pa la sogs gang la 'jug kyang lha yab yum la mos gus bya zhing :
gsol ba btab pas gang la 'jug pa de nyid la shes rab skye zhing shin tu mkhas par 'gyur ro :
sa ma ya :[ \u0f80]atsha :
rgya rgya rgya :
!
'di'i sgo nas rang gzhan gyi rgyud byin gyis brlab cing rjes su gnang ba byed pa ni :
skar ma rgyal la bab pa'i tshe :
gtsang ma'i gnas su rdo leb bam :
shing leb gtsang ma'i khar :
re khA dkar pos A li kA li g.yas g.yon du bris par :
mi grangs dang mnyam pa'i snang gsal mar me :
zhun zan gyi kong bu byas pa dang :
bshos gtsang dkar gsum gyis bran pa mtheb chen dang mnyam par bzhag :
de gnyis lha yab yum du bskyed pa la :
mchod bstod gtor ma dang bcas pa phul nas :
bzlas pa yang bya'o :
de rnams sgrub pa'i skabs ltar ro :
de nas rang gis blang ba ni :
bla ma 'jam dpal gyis gnang bar dmigs te :
gzhan la byed pa ltar rang gis go rim ltar blang :
gzhan la byed pa ni :
bsnyen pa thems pas bya'o :
de yang slob dpon nyid 'jam dpal du mos la phyag dang maN+Dal phul zhing :
bla ma lhar bcas dgongs su gsol :
blo gros shes rab bskyed pa'i phyir :
byin rlabs rjes su gnang ba ni :
deng 'dir bdag la bstsal du gsol :
zhes lan gsum gsol ba btab pa'i rjes la :
bla mas slob ma la lag pa g.yas su zhal zas gtad de :
'jam dpal gyi mngon rtogs phogs :
lag pa g.yon du snang gsal dbyangs can mar bsgom du gzhug la gtad cing :
'jam dbyangs mgon dang dbyangs can ma :
bdag la brtse bar nyer dgongs nas :
myur du 'go bar mdzad du gsol :
shes rab ye shes 'phel bar mdzod :
ces lan gsum slob mas brjod :
slob dpon gyis :
e ma ho :
bcom ldan 'jam dpal rdo rje dang :
yum chen lha mo dbyangs can ma :
skal ldan rigs kyi bu 'di la :
myur du byin gyis brlab tu gsol :
nye bar 'go bar mdzad du gsol :
ma rig mun pa bsal nas kyang :
ye shes chen po'i dngos grub dang :
mchog dang thun mong la sogs pa'i :
dngos grub ma lus da stsol cig :
ces brjod cing me tog 'thor :
de nas zhal zas dang snang gsal gyi lha ye shes pa bu'i snying gar bstim :
dam tshig pa 'od du zhu bas dngos grub kyi rdzas dang :
ma rig mun pa sel ba'i ye shes kyi snang gsal du gyur nas :
mchog dang thun mong gi dngos grub brnyes :
'thibs po'i sgrib g.yogs bsal nas gang la'ang blo gros thogs pa med par dpon slob gnyis kas bsam zhing :
rdzas kyi gnyis po zar bcug :
yang phreng ba'i phyed slob ma'i lag tu gtad de :
A la kA li dang rtsa ba'i sngags bzlar gzhug :
slob dpon gyis sngags bzlas pas phreng ba re re sbyin la :
slob dpon 'jam dpal gyi thugs ka nas sngags kyi 'od zer phreng ba la brgyud de slob ma dbyangs can mar gsal ba'i thugs kar thim par bsam la :
slob mas phreng ba bgrang bar bya :
de nas dpon slob thams cad kyis rang bzhin gyi gnas nas lha yab yum gnyis la phyogs bcu'i sangs rgyas dang byang chub sems dpa' bla ma yi dam mkha' 'gro dpag tu med pas bskor nas byon cing slob ma lhar gsal ba'i thugs ka nas sib sib thim pas slob ma dam tshig pa dang :
byon pa'i lha ye shes pa gnyis dbyer med du gyur par bsam la :
rol mo bsgrag :
spos bsreg :
mos gus kyi gdung ba bskyed de de nyid du slob dpon gyis :
rdo rje gnas gsum du bzhag la :
dz+nyA na satwa tiSh+Tha badzra hU~M:
zhes brtan par bya'o :
de ltar sku rdzas :
gsung yig 'bru :
thugs ye shes dbab pa gsum gyis :
byin rlabs rjes su gnang ba thob pa 'o :
maN+Dal phul :
bkra shis la sogs rjes kyi bya ba spyi dang mthun par bya'o :[ \u0f80]atsha :
rjes gnang thob phyin chad lha nye bar 'go zhing :
'di nyid kyi sgo nas rang gzhan la phan thogs par 'gyur ro :
'di'i man ngag la sngags gzhan gyis ma thos pa dang :
sgrub pa gzhan gyis mi rig cing :
lha yab yum yod pa gsang thub na phul du phyin pa'i blo 'phel zhing gang la yang ma rmongs par 'gyur :
g.yem la shes rab me lce ris su 'gyur :
grub nas dam tshig nyams na shes rab log par 'chor :
sgrub tshe gang la snang ba bcug pa de la mkhas par 'gyur :
kha yan du bsgrubs na shes rab myos par 'chor ro :
sgrub dus 'dod log gi snang ba shar na tshul khrims 'chal :
de shar na mi sdug pa thun re bsgom :
chags lam pa yin na lha yab yum la sems gtad cing mos gus bya :
bde stong gi nyams spar bar bya'o :
sa ma ya :
blo dang shes rab 'phel bar byed pa'i man ngag las can gcig dang 'phrad par shog :
sa ma ya :
rgya rgya rgya :
gtad rgya :
gter rgya :
kha thaM:
d+ha thim :
bud+d+ha badzra gyi gter ma'o ///
/
