@#//
zhing lha bstod pa'i mchod gsol 'dod dgu'i sprin phung lo tog 'phel byed ces bya ba bzhugs so //
zhing bsang 'di yi bca' thabs la //
dang po dkyil 'khor bri bar bya //
dbus su pad+ma'i lte ba dkar po byas la ri rab bang rim gsum pa'i steng du bum pa gcig
/de'i steng dkar gtor gcig bzhag
/phyi rim sna tshogs pad+ma 'dab bzhi la dkar gtor bzhi bzhag
/de'i phyi rim pad 'dab dkar po brgyad bya ste sde brgyad bshos bu /
de'i phyi rim pad 'dab bcu gnyis bya /
lo skor bcu gnyis bzhag
/mchod pa rnam lnga bsham /
gtor ma brgya rtsa btang /
mchu sde lnga dang /
'bru spel snang brgyad /
de rnams 'don /
shing rtsi sna tshogs brgyan cing 'di skad do //
kyai /
sngon gyi bskal pa dang po la //
dus gsum sangs rgyas mchod pa dang /
khams gsum sems can gso ba dang //
dregs pa can rnams skem pa dang //
bu lon lan chags skong ba dang //
btsan gyi yul nas len pa dang //
mtshun gyi zhal ni gso ba dang //
nor ya mtshan can rnams sgrub pa dang //
zas 'dod dgu gsog pa'i don ched du //
'bru ni med du mi rung bas //
sangs rgyas thams cad bka' bgros nas //
byin gyis brlabs pa'i mkha' lding bya //
mgrin pa nas kyis gang bar mdzad //
de rigs gsum mgon po'i thugs rje yin //
'dab chags rgyal mo'i mgul nas 'khrungs //
lha mo'i pi waM nang nas blangs //
'byung ba lnga las rgyu byas pas //
dkon mchog gsum gyi byin gyis brlabs //
de nas srid pa rgan rgon gyis //
theg chen sa la nas 'di btab //
steng nas bdud rtsi'i char pa 'beb //
sbyin pa thong gshol shugs kyis rmos //
tshul khrims gtsang ma'i sa bon btab //
bzod pa rin chen 'bras bu smin //
brtson 'grus myur ba'i zor bas brngas //
bsam gtan nyams kyi thag pas bcings //
theg chen shes rab khal du bkal //
don dam chos kyi dbyings su phog
/ma chags byams pa'i dbyug pas brdungs //
'byung ba rlung gis dwangs snyigs phyes //
'khor 'das gnyis kyi 'dod yon byas //
sngon gyi nas byung de ltar byung //
de nas lha rnams bka' bgros nas //
'gro ba'i mi ni byin gyis brlabs //
glang po che ni sa srung dang //
ma he 'gros chen gnya' ba bsdebs //
shing dang gnya' 'gros gnya' thang sprad //
sha rgyun mnyen mos srang thag 'then //
'bru sna brgya yi sa bon la //
zhing gi lha de tshangs pas mdzad //
sa yi lha mo brtan ma de //
zhing lha rgyal mor mnga' gsol byas //
rgyal chen bzhi dang phyogs skyong bcu //
lha brgyad klu brgyad gza' brgyad dang //
sa bdag rgyu skar gzhi bdag gis //
'bru rnams spel ba'i smon lam btab //
nas 'di skyed pa'i srung skyob byas //
dus gsum rgyal bas byin brlabs pas //
'bru ni nyin mtshan med par skyes //
nas 'di smin cing 'phel kha che //
nas 'bru de ni khyung sgong tsam //
gra ma de ni khyung gshog tsam //
sog ma de ni mdung yu tsam //
snye ma de ni lho sprin tsam //
nas phung de ni ri rab tsam //
dus gsum sangs rgyas byin brlabs 'grub //
sngon gyi srid pa'i dpe bzhin du //
bdag dang yon bdag 'di dag gis //
zhing rmo sa bon 'debs pa la //
gnam la skar ma gza' yang bzang //
sa la nyi ma lhun yang dro //
dus tshod ma bu bkra yang shis //
lha gzhi'i steng du 'bru nas bkram //
g.yang rnams bsdus pa'i mchod pa bshams //
bla ma yi dam dkon mchog gsum //
phyogs bcu'i sangs rgyas thams cad dang //
byang chub sems dpa' nyan thos dang //
phyogs bcu'i lha rnams spyan drangs na //
mchod pa'i gnas 'dir gshegs su gsol //
lo thog yag par byin gyis rlobs //
tshangs pa brgya byin la sogs dang //
dpal mgon bdun cu rtsa gnyis kyang //
mchod pa'i gnas 'dir spyan 'dren no //
lo thog yag par byin gyis rlobs //
rnam sras dang ni dzam b+ha la //
phyogs bcu'i nor lha gnyan po rnams //
mchod pa'i gnas 'dir gshegs su gsol //
lo thog yag par byin gyis rlobs //
lha chen brgyad dang klu chen brgyad //
gza' chen brgyad dang gnyan chen brgyad //
rgyu skar sa bdag gnod sbyin brgyad //
gnod sbyin rgyal chen yul lha rnams //
mchod pa'i gnas 'dir gshegs su gsol //
lo thog yag par byin gyis rlobs //
zhing lha tshangs pa spyan 'dren no //
'khor dang bcas te gshegs su gsol //
lo thog yag par byin gyis rlobs //
zhos lha rgyal mo spyan 'dren no //
'khor dang bcas te gshegs su gsol //
lo thog yag par byin gyis rlobs //
dus gsum rgyal ba 'khor bcas la //
mchod pa rnam lnga 'dod yon lnga //
ji ltar dgyes pa'i mchod pa 'bul //
lo thog yag par byin gyis rlobs //
bla ma yi dam mkha' 'gro dang //
chos skyong srung ma thams cad la //
bdud rtsi gtor ma'i mchod pa 'bul //
lo thog yag par byin gyis rlobs //
nor lha g.yang lha thams cad la //
'dod yon rin chen g.yang spel 'bul //
lo thog yag par byin gyis rlobs //
lha klu gza' dang rgyu skar dang //
phyogs skyong sa bdag gtod dang sman //
yul lha gzhi bdag 'khor bcas la //
rin chen 'bru yi bshos gsol dang //
rnam lnga 'dod yon sna tshogs dang //
ba khra brgya dang bis khra stong //
gre bo khri dang rog po 'bum //
dkor nor sna tshogs mchod pa 'bul //
lo thog yag par byin gyis rlobs //
yul la gnas pa'i yul bdag dang //
zhing la gnas pa'i zhing lha rnams //
mchod pa'i yo byad sna tshogs 'bul //
lo thog yag par byin gyis rlobs //
da lo'i gnam lo rgyal po la //
rin chen 'bru dang rkang 'gros gzugs //
phye mar 'o skol gsur mchod 'bul //
lo thog yag par byin gyis rlobs //
ri yi rgyal po ri rab kyi //
thad kyi shel brag dkar po la //
zhing lha'i steng du zhos rdo btsan //
zhos rdo btsan pa'i yon tan gyis //
lo yag ljang nas 'khrung bar mdzod //
nas 'bru de ni rgod sgong tsam //
gra ma de ni rgod gshog tsam //
snye ma de ni khyung gshog tsam //
nas 'brang de ni ri rab tsam //
'phel kha che ba'i nas g.yang sdus //
zhos rdo 'di la 'bru rnams 'khor //
zhos rdo 'di la zhing lha 'khor //
zhing lha zhos rdo ma g.yel cig
/'go ba'i lha rabs bcu gsum gyis //
zhos rdo 'di la sdongs grogs mdzod //
lo thog yag par byin gyis rlobs //
sa yi lha mo brtan mas kyang //
sngon bcom ldan 'das kyi spyan snga ru //
ji ltar khas blangs dam bcas bzhin //
zhing sa 'di la gnas chos la //
zhos rdo 'di la sku brten la //
sa la lo 'bras smin par mdzod //
zhing gi lo 'bras rgyas par mdzod //
sa gzhi lo tog smin par mdzod //
sa gzhi rtsi thog rgyas par mdzod //
chu la gnas pa'i klu rnams kyang //
bcom ldan 'das kyi spyan snga ru //
sku la khrus chab gsol ba las //
char chu dus su 'bab par mdzod //
lo yag ljang bu 'khrung bar mdzod //
char chu dus su ma 'bab na //
rtsi thog 'bras bu ma smin na //
klu rnams rgyal ba'i bka' las 'da'/
khyung dang bye tshan 'jigs pa 'ong //
mgo bo tshal pa brgya ru 'gas //
de bas klu rnams dam ma 'da'//
char chu dus su 'bab par mdzod //
lo 'bras rtag tu smin par mdzod //
klu yi 'phel g.yang 'grub par mdzod //
klu rgyal gtsug na rin po che //
gzhon nu gtum po 'khor dang bcas //
rgyal rigs rje rigs 'khor dang bcas //
bram ze gdol pa la sogs rnams //
char chu dus su 'bab par mdzod //
lo thog yag pa'i sdongs grogs mdzod //
sa bdag rgyal po shrI b+ha dra //
sa yi lha mo brtan ma dang //
sa 'dzin lag pa chen po dang //
sa la gnas pa'i sa bdag rnams //
'khor dang bcas pa thams cad kyis //
mchod yon dam pa 'di bzhes la //
sngon gyi rgyal ba'i bka' ma gcog
/da lta sngags 'chang dam ma 'da'//
char chu dus su 'bab par mdzod //
so nam dus su 'phrad par gyis //
lo thog mgo ru 'phel bar mdzod //
sngon tshe rgyal ba'i bka' bzhin du //
sngags 'chang bdag gis khyed mchod na //
mchod pa don med ma byed cig
/gtor ma khrel zas ma byed cig
/dus gsum sangs rgyas thams cad kyi //
bden pa'i bka' ni ma bslu zhig
/da res zhing gi lo skyed cig
/da res 'bru yi ljong 'khrungs shig
/zhing lha tshangs pa ma g.yel cig
/zhos lha rgyal mo ma 'chug cig
/phyogs bcu'i sangs rgyas byin rlabs kyis //
zhing gi lo thog yag par mdzod //
sa yi rtsi bcud 'khrung bar mdzod //
chos skyong srung ma ma g.yel cig
/da res zhing gi lo skyed cig
/da res 'bru yi ljong 'khrungs shig
/rgyal chen sde bzhi ma g.yel cig
/da res zhing gi lo skyed cig
/da res 'bru yi ljong 'khrungs shig
/gza' dang rgyu skar ma g.yel cig
/da res zhing gi lo skyed cig
/da res 'bru yi ljong 'khrungs shig
/gnod sbyin nor lha ma g.yel cig
/da res zhing gi lo skyed cig
/da res 'bru yi ljong 'khrungs shig
/sa bdag yul lha ma g.yel cig
/da res zhing gi lo skyed cig
/da res 'bru yi ljong 'khrungs shig
/gtod dang gnyan rnams ma g.yel cig
/da res zhing gi lo skyed cig
/da res 'bru yi ljong 'khrungs shig
/'bru lha gang bzang ma g.yel cig
/da res zhing gi lo skyed cig
/da res 'bru yi ljong 'khrungs shig
/kyai /
yul gnyis de ni lo 'gran na //
lo 'phang gzhan bas mtho bar shog
/zhing gnyis mu dang thog 'gran na //
lo sha gzhan bas mthug par shog
/mnyam gnyis sa bon grangs 'gran na //
'bru grangs gzhan bas mang bar shog
/nas kyang bre dang khal 'gran na //
bre kha gzhan bas mang bar shog
/'jig rten khams kyi nas g.yang sdus //
'dzam bu gling gi zhing g.yang sdus //
mdo khams sgang gi 'bru g.yang sdus //
btsan phyug ldan pa'i nor dang g.yang //
bde skyid 'dzom pa'i tshe g.yang dpal //
bdag dang rgyu sbyor yon bdag la //
de ring 'di ru bstsal du gsol //
zhing lha tshangs pa dpal ma zhan //
zhos lha rgyal mo mthu ma chung //
lo yag ljong ldem 'khrung bar mdzod //
lo bungs gzhan bas che bar mdzod //
lo sha gzhan bas mthug par mdzod //
lo skyed gzhan bas mgyogs par mdzod //
'bru ni rgyal ba mnyes pa'i 'bru //
'bru ni dam can skong ba'i 'bru //
'bru ni rigs drug gso ba'i 'bru //
'bru ni lan chags skong ba'i 'bru //
'bru la yon tan thams cad tshang //
'bru bas mnyes pa ma mchis so //
'bru bas zhim pa ma mchis so //
'bru bas mkho ba ma mchis so //
ci phyir 'bru ni mkho ba na //
dus gsum sangs rgyas 'di yis mchod //
dam can srung ma 'di yis bsten //
nor lha'i rgyal mo 'di la 'khor //
'go ba'i lha rnams mchod pa'i rten /
khams gsum sems can 'di yis gso //
bu lon lan chags 'di yis sbyong //
de bas 'bru ni ya mtshan che //
de bas 'bru ni ngo mtshar che //
'bru la zhi rgyas dbang drag tshang //
'bras dang yungs gro zhi ba yin /
khre dang yungs dkar rgyas pa yin //
tsi tsi zar ma dbang gi 'bru //
bra bo sran ma drag po yin //
nas ni spyi khyab yin pas na //
zhi rgyas dbang drag bzhi ka tshang //
yos su rngos na zhi ba yin //
phye ru byas na rgyas pa yin //
zan du brdzis na dbang du grub //
chang du bsgyur na drag po yin //
'bru ni chang du sbyar ba na //
chang bas ngo che ma mchis so //
gser bas 'bru ni gong thang che //
btsan po'i zhal gsos 'di la nyan //
btsun pa'i rta rkun chad pa sod //
rmang po'i bu bsad stong yang sod //
rkun bu'i bu yi srog kyang thon //
phyug po'i bu mo bag kyang khug
/de bas nas 'di mkho zhing gces //
'bru 'di dus gsum rgyal bas srungs //
nas 'di yi dam lha yis srungs //
nas 'di dpa' bo mkha' 'gros srungs //
nas 'di chos skyong srung mas srungs //
nas 'di nor lha rnams kyis spel //
nas 'di dpal mgon rnams kyis skyed //
zhing lha tshangs pa zhos lha rgyal mo dang //
'bru lha gang bzang la sogs pa'i //
yul lha'i rgyal po 'khor bcas rnams //
phywa g.yang rten 'dir 'khor bar mdzod //
nyi ma de ring phyin chad nas //
btsa' sad ser gsum la sogs pa'i //
zhing gi lo nad zlog tu gsol //
nas kyi nad rnams zlog tu gsol //
'bru yi bar chad zlog tu gsol //
lo yag ljong ldem 'bru 'phel mdzod //
gang ba bzang pos 'bru rnams spel //
zhing lha tshangs pas 'bru rnams spel //
zhos lha rgyal mos 'bru rnams spel //
yul lha rnams kyis 'bru rnams spel //
char chu dus su 'bab par shog
/lo phyugs rtag tu legs par shog
/ci bsam don rnams 'grub par shog
/ci 'dod dngos grub bstsal du gsol //
'jig rten bde zhing lo legs dang //
'bru rnams 'phel zhing chos 'phel ba //
bde legs phun sum tshogs pa yi //
yid la 'dod pa kun 'grub shog
/ces zhing lha tshangs pa dang /
bla ma yi dam mkha' 'gro chos skyong dang /
sa yi lha mo brtan ma dang /
zhos lha rgyal mo dang /
nor lha gang ba bzang po dang /
rgyal chen sde bzhi dang /
sa bdag yul lha gzhi bdag rnams la dkar gtor dang ja chang phye mar mchod bstod sogs zhing gi dkyil nas byed /
zhing dkyil zhos rdo bstod /
de nas khu ye bkra shis sogs bya'o //
zhes zhing lha tshangs pa la bsang mchod 'bul ba 'gro rnams re 'dod bskang phyir a rA gas smras pa'o //
sarba mang+ga laM///
/
