@#//
nad bdag stobs chen gyi tsha dbal 'joms pa'i man ngag khrigs su bsdebs pa thugs rje'i sman chab ces bya ba bzhugs so //
na mo gu ru pad+ma saM b+ha bA ya /
'gro ba ma lus gso ba'i thugs rje'i rgyun //
chad pa med pas de dag lus srog la //
'tshe ba'i reg bya 'joms pa'i zla 'od ni //
rab tu bsil ba pad+ma'i zhal gyis skyongs //
yongs su grags shing byin rlabs gzi brjid can //
bod khams skyob pa'i gsang mdzod chen po'i bcud //
thugs sgrub chos tshan nyer lnga'i bcu gsum pa //
nad bdag stobs 'joms lag khrigs gsal bar bya //
de'ang shog dril las /
dus kyi tha ma shar ba'i tshe :
sems can log pa'i las spyad pas :
chos skyong gzhi bdag grib kyis phog :
ri rab nang du zhal gzigs nas :
srung skyob mi mdzad bka' chad gtong :
mtha' yi 'gong po bod du yong :
lha srin sde brgyad thams cad 'khrugs :
srid pa'i nad bdag chen mo gcig :
gnyan mo kha 'bar zhes bya ba :
rgya mtsho'i gting nas sku bskyod de :
ri rab zom la rten bcas nas :
thal mo bar snang khams su rdeb :
nam mkha' nad kyi rlangs pas sgrib :
sa nad me ltar 'bar ba yong :
gnyan nad rgyug 'gyel nag po yis :
'dzam bu gling pa'i bzhi gsum 'joms :
sems can mi lus thob pa la :
phyi ma gar skye'i gding med par :
srog lus 'dor ba snying re rje :
zhes gsungs pa ltar mi thub lnga po brdol pa'i snyigs ma'i dus su sems can rnams kyi lta spyod log pa'i rgyus /
gnyen pos mi chom zhing ngos mi zin pa'i nad rims me ltar 'bar bas 'dzam bu'i gling gi mi phyugs sum gnyis phyags mas 'ded pa'i dus 'dir /
skyob pa'i thabs ni /
de dus nga yi thugs rje yis :
zab mo'i gter mdzod sgo phye nas :
bod kyi nad rims bzlog par 'gyur :
ces gsungs pa ltar gu ru'i zab gter rnams las sman sngags srung zlog gi rim pa du ma byon pa kun las khyad par 'phags shing kun gyi khungs su gyur pa byang gter thugs sgrub kyi chos them las /
sa nad gnyan nad 'joms pa'i phyir :
nad bdag stobs 'joms man ngag yod :
ces gsungs pa la sman dpyad dang stobs 'joms kyi skor gnyis su yod pa'i /
phyi ma la'ang srung zlog gsad pa'i man ngag mang du yod pa las /
'dir srung zlog gi man ngag kha 'thor ba rnams dril te lag tu len pa la /
sgrub pa po rab stong nyid snying rje klong du gyur pa /
'bring thugs sgrub kyi bsnyen pa grangs dus rtags gsum gang rung rdzogs pa /
tha ma yang gu ru'i thugs sgrub zhi drag gang rung gi bsnyen bzlas tshad du phyin pa zhig gis /
sbyor ba'i chos gsum /
dngos gzhi'i las gsum /
mjug gi don gcig ste sa bcad rnam pa bdun gyis nyams su bstar ba la /
dang po sbyor ba'i chos la gsum /
sems bskyed /
mkhon sel /
dpang po gzug pa'o //
dang po ni /
man ngag rtsa ba las /
dang po las can skyes bu rnams :
las kyi rgyu 'bras nyes dmigs bsam :
rang gi lus la dpe blangs nas :
pha rol gzhan gyi don la 'bad :
skyo ngal med par 'gro don mdzod :
'dzam gling mi yi srog bslus pa'i :
bsod nams bgrang par mi nus so :
de phyir sems bskyed rgya chen bya :
ces gsungs pa ltar dge sdig rgyu 'bras go log rtsing chos su ma song ba'i spyod pa rnam par dag pa dang /
ris su ma chad pa'i 'gro ba la snying rje chen pos kun nas bslangs pa'i lta ba rnam par dag pas thog mtha' kun tu zin par bya'o //
gnyis pa mkhon sel ni /
do nub cho ga byed rgyu'i nangs par tho rangs dge slong khrims ldan 'dzoms na bzhi dang /
ma 'dzom na gcig gnyis kyis rnam 'joms bag chags stobs sbyong gi bum chog dang 'brel ba'i khrus bya ste /
de'i cho ga'i bca' gzhi ras bris sam tshom bu gtso 'khor dgu bkod pa'i maN+Dal gyi khar bum pa rdzas dang rgyan ldan bkod /
mtshams 'dzin nas brtsam chu gnyis nyer spyod bskor bsham /
mdun du gtor ma dkar zlum pad 'dab bzhi pa /
'jig rten par cha gsum mam /
yang na dkar zlum mtheb kyu bdun cu rtsa lngas bskor ba /
gzhi bgegs kyi gtor ma sogs kyang bshams la /
skyabs 'gro spyi ltar /
sems bskyed srung 'khor rnam dag sngon gtor bgegs bskrad yan 'di'i gter gzhung dkyus bzhin btang /
skabs 'dir gong gi bcas bsham nas bshad pa ltar bum pa /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i bum pa sogs nas /
nang bcud rdo rje rnam 'joms kyi lhar gyur :
zhes pa yan chad 'dir brjod /
de nas /
hU~M:
chos dbyings klong yangs chen po sogs brjod cing bdag mdun bum pa tha mi dad du bskyed /
bzlas pa'i dus su gzungs thag 'then /
'jig rten pa'i gtor ma btang zin pa'i rjes /
rjes chog gi mchod bstod bzod gsol rnams spyi ltar bya /
de rjes /
hU~M:
rdo rje rnam 'joms lha tshogs rnams :
zhes sogs bya /
badzra mu :sa /
bum pa'i ye shes pa gshegs :
dam tshig pa zhu ba las byung ba'i bum chu nus ldan du gyur :
A+o~M AHhU~M:
zhes bum chu btung /
bsngo smon shis brjod bya /
de nas gzhung bzhin khrus kyi rim pa la 'jug ste de'ang rten khyad par can dang /
chos sde yin na lha khang mgon khang tshogs pa sogs thams cad la khrus gzhung bzhin bya /
gal te lugs 'di'i cho ga byed mkhan ma 'byor na rnying ma bka' gter gang yang rung ba'i rnam 'joms cho ga zhig gi bum khrus byas kyang rung la /
de tsam yang ma shes na gsar ma lugs kyi rnam 'joms cho ga gang rung byas kyang sa bcad ma stong tsam du 'gyur zhing /
lugs 'di ni bla med yin pas sgrub mkhan sngags pa dam gtsang gis kyang chog cing gtsang sbra sogs ma 'grub kyang rung ngo //
de dang 'brel ba'i rgyab chos su sngags pa dam ldan bzhi la sogs pas nyams chag bshags pa'i chos /
mkha' 'gro la me mchod /
chos skyong la skong gsol /
sde brgyad cha snyoms /
yul gyi gzhi bdag la brngan mchod /
sher phyin sogs rgyal bka' gsung sgrog ci 'grub dang /
gdugs dkar mdos chen /
ma mo'i khrag mdos /
khyad par brtan ma'i mdos gtong zhing /
gtsug tor dkar nag gi mdo gzungs dang lha 'dre bka' thang rnams ci 'grub bklag
/gsum pa dpang po gzug pa ni /
bka' nan rab brjid kyi chas zhugs gu ru snang srid zil gnon gyi sku chas sogs 'dzom na nyer bsdog bya /
ma 'dzom na pad zhu /
phur pa sogs dang /
bsang brngan kyi chas 'du byas la snga dro yang thog tu byang gter lha bsang che ba'am /
lho gter bde legs kun 'byung lta bu btang nas brngan gyi mjug tu chas zhugs bcas /
rang nyid skad cig dran rdzogs su //
pad+ma 'byung gnas zhi ma khro :
zhal 'dzum spyan mig drag por gzigs :
dbu la mnyen zhu chos gos dang :
zab chen ber dang phod kha gsol :
phyag g.yas rdo rje phyar thabs bsnams :
g.yon pas phur pa gzir thabs mdzad :
thugs ka'i hrIHlas 'od 'phros pas :
'jig rten lha 'dre thams cad bkug :
mdun du bka' nyan las byed gyur :
ces bdag nyid o rgyan snang srid zil gnon skyabs gsum kun 'dus kyi ngo bo che btsan 'gran zla dang bral bar mos la /
hU~M:
sngon gyi skal pa dang po la :
slob dpon pad+ma 'byung gnas kyis :
bka' dang dam la btags pa yi :
'dzam gling bod kyi lha 'dre rnams :
chos nyid bden pa'i bka' la nyon :
kha rag gsang ba'i brag phug tu :
brtan ma bcu gnyis dam la btags :
gtsang gi kha rag g.yag mig tu :
'brog mo thams cad dam la btags :
bsam yas dbu rtse rigs gsum du :
rgyal po thams cad dam la btags :
khams kyi gla ba rkang gcig tu :
the'u rang thams cad dam la btags :
zhub kyi la thog brag dmar du :
dri za pho mo dam la btags :
byang gi gnam mtsho phyug mo ru :
pho rgyud thams cad dam la btags :
na mar rgod gong lha btsan du :
byang 'brog pho mo dam la btags :
mal gro kung gi rgya tshal du :
klu rigs thams cad dam la btags :
rong dong lung pa nag po ru :
srin po pho mo dam la btags :
gu ru o rgyan gshegs pa'i tshe :
mang yul bye ma'i la thog tu :
lha srin sde brgyad dam la btags :
g.ya' dang gangs kyi rtse mo ru :
sman btsun thams cad dam la btags :
pad+ma 'byung gnas spyan snga ru :
bod kyi lha 'dre thams cad kyis :
rang rtags srog gi snying po phul :
mtha' yi dmag dpung zlog pa dang :
dben gnas chos 'khor skyong ba dang :
gtsug lag gnyan po srung ba dang :
dal yams thams cad zlog pa dang :
bod khams skyong ba'i grogs byed par :
khas blangs dam bca' ma byas sam :
de phyir bka' las ma 'da' bar :
sngon gyi dam tshig dran par gyis :
khyod kyi srog snying nga la yod :
'du 'du lha srin dam la 'dus :
gum gum chum chum las la chums :
gser skyems bshos bzang gtsang ma 'di :
bod kyi gzhi bdag thams cad dang :
'go ba'i lha lnga mchod phyir 'bul :
sa phyogs 'di yi gzhi bdag rnams :
khyod kyis mthu rtsal dbyung dgos so :
nus mthu ldan pa'i gzhi bdag rnams :
rnal 'byor bdag gi grogs mdzod la :
sa phyogs 'di yi nad rims zlogs :
dmag dpung dgra bgegs thams cad zlogs :
ltas ngan pra ngan thams cad zlogs :
bdud dang dam sri 'gong po zlogs :
nus mthu chung ba'i lha 'dre rnams :
rang rang bsam pa bzang po yis :
khyod rang gnas pa'i sa phyogs srungs :
nga yi bka' la mi nyan par :
log par 'khu ba'i lha 'dre rnams :
rdo rje khrag 'thung khros pa yis :
sdang mig gzigs pas brlag par 'gyur :
hU~M hU~M hU~M:
badzra kro ta hU~M:
ya ma ya :
ma ma ru lu :
ma hA d+he ba a :
ru dra d+ha :
mun mu thun :
shu la dza :
rA tsa tsa :
yak+sha k+Sha :
g+h+r-i ba dza :
rak+sha ra :
badzra sA d+hu tri :
haM shaM tri :
sa nA ga phu :
sa ma yA:
a mr-ita na ra kan :
zhes gyer zhing dam bsgrags la bsang gzhung mthar dbyung ngo //
gnyis pa dngos gzhi'i srung zlog gsad gsum ste /
dang po srung ba'i 'khor lo bri gzhi dar ras rgya shog gtsang mar mtshal lam rgya snag gis mu khyud rim pa drug tu bskor ba'i lte bar nr-i'i mtha' skor du /
A+o~M AHhU~M:
A+o~M tshi rtul rtul rmug shi shi hrIHtraM tsakri sad rbad :
ha la b+ha ye nad kyi bdag mo sarba mA ra ya rbad :
b+h+rU~M hU~M b+h+rU~M hU~M:
yul lam bsrung bya che ge mo 'di dang 'di dag tu 'go ba'i rims nad spyi dang khyad par 'brum pa dkar nag be ge gag lhog gzer gsum gnyan parba ta rgyu gzer bshal nad nywa log 'khru skyug chags rims la sogs 'go ba'i rims nad thams cad srungs shig :
sgrib cig rak+Sha rak+Sha swA hA:
de rgyab mu khyud la hU~M bcu'i bar du /
A+o~M thim tha ra ti sa dun+te dz+wa la raM pa ye swA hA:
dang spel tshig gang shong bri /
de rgyab rtsibs bzhir raM dang /
de'i phyi'i mu khyud la raM bcu /
de rgyab mu khyud la rten 'brel snying po dang spel tshig gang shong bri /
yi ge rnams mgo phyir bstan /
de rgyab me ri 'bar ba'ang bya /
lte ba'i nr-i dang sngags la gla rtsi gu gul gur gum byug
/de'ang nad bdag dang nad ming sogs la mi byug
/rtsibs dang mu khyud me ri sogs la /
shu dag bong nga spru nag phag khrag ra khrag mu zi rnams byug go
/de ltar stan thog gcig la bri ba dang /
rab tu gnas pa bya dgos /
de nas thugs sgrub kyi bdag bskyed blangs la /
hU~M sum brgya'i mjug tu /
rang nyid drag po rtsal du gsal ba'i ngang nas 'khor lo mi dmigs stong pa nyid du gyur /
stong pa'i ngang las /
gser gyi rdo rje rtse lnga pa'i lte bar bod kha ba can gyi yul thams cad dang khyad par dmigs yul gyi yul khams mi phyug rnams tshud pa /
rdo rje'i phyi rol du thod pa'i gur khang zlum po /
de'i phyi rol du 'khor lo dmar po rtsibs drug pa /
rtsibs gnyis steng 'og tu zug pa /
rtsibs bzhi raM las me 'bar ba /
de'i phyi rol du ye shes kyi me 'bar ba'i gur khang /
rtsibs bzhi raM las me 'bar bas nad bdag rims bdag thams cad bsregs gtor bkrus par bsgoms nas /
A+o~M AHhU~M:
A+o~M tshi rtul rtul rmug shi shi hrIHtraM tsakri sad rbad :
ha la b+ha ye nad kyi bdag mo sarba mA ra ya rbad :
b+h+rU~M hU~M b+h+rU~M hU~M:
zhes tshi rtul ma sum brgya sogs gang mang dang /
A+o~M thim tha ra ti sa dun+te dz+wa la raM pa ye swA hA:
nyer gcig
/ye d+harmA dang su pra tiSh+Thas brtan bzhugs byed cing me tog 'thor nas lte ba ma nyams par bltabs /
sa la mi bzhag
/mtshon rtse mi gtod /
mi lag mi 'grim /
de'ang ri rtse mkhar rtse rang gzhan gang bsrung bcas gsum du gsungs pa'i snga ma gnyis ni dar ras la bri zhing /
phyi ma shog bu la bri /
nad rims 'byung dogs bsrung na gong gi dpang gzug gi gsham du ri mkhar gyi rtse la 'dzugs shing bsrung bya rnams la'ang gdags /
byung zin gcod na mdos brdzangs tshar ba'i phyi nyin dpang gzug dang 'khor lo 'dzugs gdags mdzad srol yod /
gang ltar yang 'khor lo yod phyin chad srod dang tho rangs nyin gung gsum la rab gnas skabs kyi dmigs pa de bsgoms la /
A+o~M AHhU~M:
A+o~M tshi rtul rtul rmug shi shi hrIHtrAM tsakri sad rbad ha la b+ha ye sarba mA ra ya rbad rims nad thams cad srungs shig b+h+rU~M hU~M b+h+rU~M hU~M:
zhes ci 'grub bzla /
gal te 'khor lo bsrung bya'i grangs mnyam ma 'byor na /
bsrung bya'i gtso bo zhig la gdags pas 'thus la /
de bzhin phyugs nad bsrung na rdzi bo'i mchan khung ngam /
rta phyugs kyi gtso bo zhig gi mjug mar gdags /
yang mthing shog la gong gi sngags de gser gyis dbu can du bri /
srung sman dri bzang chos sman gyis byug
/dbu nas dril /
bsgrubs shing rab tu gnas pa sAts+tsha'i nang du bcug
/ri mthon po'i rtse dang yul gyi phyogs mtshams rnams su tho brtsegs pa'i nang du gzhug la /
tho rnams khro bcur bskyed cing rab tu gnas /
bsrung dgos pa'i sa phyogs ngo bo rgyal ba'i zhing khams /
rnam pa lcags khang sgo med gru bzhi me dpung 'bar ba'i nang du bsrung bya rnams tshud par bsam la rten 'brel snying pos byin gyis brlabs pa'i me tog phyogs thams cad du 'thor la yangs pa'i grong khyer du 'jug pa'i shis brjod kyi tshigs su gcad pa'ang brjod do //
gnyis pa zlog pa la sbyor ba bcas bsham /
dngos gzhi gyer smrang gnyis so //
dang po ni /
mdun nam g.yas g.yon stegs bu mtho bar thugs sgrub bka' srung dang bcas pa'i gtor ma /
sman raka
/phyi nang gi mchod pa /
zor gtor drag po rtsal khro bo bcu dang bcas pa la dmar gtor gtso 'khor bcu gcig khrag gis byugs shing mtshe yungs rtsang gis brgyan pa /
yang na rang nyid yi dam gang la byed pa de mthun gyi mchod gtor dang zor gtor /
sngon gtor tshogs kyi yo byad sogs 'du bya /
de dang nye bar rabs chad thod pa dngos sam /
mdzo dril dre'u gang rigs kyi thod par gri khrag
/dme khrag
/nad khrag sogs khrag sna tshogs blugs la btsan dug thang phrom yungs dkar sogs btab /
thod pa'i khar ras nag gis bkab pa la tshon skud sna lngas dkris pa yang bshams /
spro na mda' dang rdo zor yang bshams shing /
mi spro na khrag zor gyis 'thus /
rang mdun stegs dma' bar lcags slang ngam ka To ra lta bu'i nang du dmigs bya gang yin gyi lus bkrus pa'i khu bas sbrus pa'i 'bru'i ngar phyer rin po che brdar ba bsres par /
mi phyugs mang po'i kha sna'i dbugs kyis bdugs pa las nad bdag ma mo khros pa'i gzugs can kha gdangs shing 'o rkyal ring du 'phyang ba /
khrag gi ral pa rting par sleb pa /
lag gnyis thal mo rdeb pa'i rnam pa can mchan khung du nad rkyal thogs te langs pa /
de'i phyogs bzhir ma mo de bas chung ba rang 'dra bzhis bskor /
de kha'i mdun nam logs ci bde bar bsgrub bya'i glud chen skye mched tshang ba bca'/
ma mo'i gzugs che ba dang /
glud gnyis kar yang /
zho sha'i snying /
dung gi rus pa /
bse'i sha
/mtshal gyi khrag
/rlung gi dbugs /
me'i drod /
go lcags kyi mgo
/rba byi'u dang zer mo'i skra /
dbang lag gi lag pa /
lung thang gi mig
/khab kyi sna /
'gron bu'i so /
dar dmar gyi lce /
skyung mo'i rkang pa /
bal tshon sna lnga'i gos /
dar zab dang yungs dkar gyis brgyan par bya /
de dag gi mtha' skor du bshos bu gru gsum nag po brgya /
changs bu brgya /
mtheb kyu brgya /
ngar glud brgya /
sha sna brgya /
khrag sna brgya /
lo ma /
sbang ma /
sgog pa /
la phug
/rus pa /
nas 'bras gro sran ma bzhi btsos pa'i chan /
snam ther /
gos dar /
rin po che /
sman sna sogs ma tshang ba med par bsham /
'grub na gyer gzhung las /
sha khal brgya dang rtsa brgyad 'bul :
zhes sogs gsungs pa dang mthun pa'i sna thams cad nas mi 'dra ba brgya dang rtsa brgyad dam /
de ltar ma grub na /
lug sha lta bu'i rigs gcig mi mi gcig pa brgya dang brgyad lta bu'i byung khungs mi gcig pa'am /
de dag gi lag 'grims tsam gyis kyang rung ste rdzas rnams tshogs pa shin tu gal che /
snod gcig tu dmar gtor gru gsum khrag gis byugs pa gtso 'khor lnga la mtheb kyu mang pos bskor bar dkar mngar gyis brgyan /
nam rgyang mda' 'phang btsugs /
gser skyems dang bcas pa ci bder bkod /
ma mo'i mdun du nyer spyod lnga phreng tshar du bsgrig
/rjes su glud rdzas rnams 'jug snod sgye'u sngo dmar /
gul yungs lcags phye zangs phye yungs dkar nag dang bcas par btsan dug gi ngar btags pa rnams dang /
slob dpon mdun du rdor dril DA ru 'thor nas rol mo'i chas sogs nyer mkho'i yo byad rnams tshogs par bya'o //
gnyis pa gyer smrang ni /
sngon 'gro gzer lnga nas brtsam ste gsang mtshan thugs kyi sgrub pa'i phrin las gzhung bzhin gyer /
zor gtor drag po rtsal khro bcus bskor ba bskyed bstim byed /
bzlas pa brgya nyer gcig gi rjes su /
nad kyi bdag mo rbad ya :
mA ra ya sarba sod :
ye b+ha la ha rbad sad tsakri traM:
rims kyi bdag mo hrIHshi shi rmug rtul rtul tshi A+o~M mA ra ya zlog :
ces tshi rtul ma'i zlog pa la nad bdag bsdebs pa sum brgya bzla zhing thun dang gu gul la bsngags so //
de rjes dzapa? bskul don bstod bka' srung mchod pa /
tshogs 'khor byin rlabs 'bul ba rtsa gsum skong gso yan dkyus bzhin bya /
gal te lha gzhung phrin las gzhan gtong na'ang de'i 'gros kyis shes par bya'o //
skabs der glud yas rnams chab kyis bran la /
stong gsum kun tu dri mchog 'byung gyur pa'i :
spos dang sman sbyar chu gtsang dag pa'i khrus :
yid bzhin sprin phung mkha' las char 'bebs pas :
mi gtsang dri ma'i tshogs kun dag gyur cig :
A+o~M shud+d+he bi shud+d+he sho d+ha na ya swA hA:
de nas chos nyid rnam dag gi sngags rgya byas pas glud yas kyi rgyu rkyen gtsor byas pa'i snang srid snod bcud kyi ma dag pa thams cad bsang /
oM swa b+hA wa shud+d+haHsarba d+harmAHswa b+hA wa shud+d+ho\u0f85 haM/
zhes lan bdun gyis sbyang /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes nam mkha' mdzod kyi sngags rgya lan bdun gyis so so'i gang mos su spel /
oM badzra a mr-ita kuN+Da lI ha na ha na hU~M phaT/
ces bdud rtsi thal sbyor gyi sngags rgya lan bdun gyis bdud rtsir bsgyur /
de nas mkha' 'gro spyan 'dren pa ni /
de'ang snang srid thams cad bla ma mkha' 'gro'i dkyil 'khor du rdzogs pa'i dbus su rta phag yab yum la /
ye shes dang las las grub pa'i tshul 'dzin pa'i dpa' bo mkha' 'gro thams cad mkha' las sprin rdol ba bzhin du chos sku de bzhin nyid kyi ngang las /
kun rdzob zhal phyag gi rnam par thol thol bzhengs par bsam pa nyid spyan 'dren yin pas thag ring gi mgron po ltar 'byon dgos pa'i nges pa med la /
de ltar blos ma lcogs na /
gyer tshig dang mthun pa'i mgron rnams kha ba ltar 'bab /
rlangs pa ltar brdol /
rlung ltar 'tshub cing mchod yul du gshegs par bsam /
nad bdag kyang ngo bo rdo rje phag mo /
rnam pa nad bdag ma mo'i tshul du spyan 'dren pa yin la /
dang por snang srid mkha' 'gro'i dkyil 'khor du bsgoms nas spyan 'dren mchod bstod bgyis te /
mthar rnam rtog gi rang gzugs nad bdag mo'i rnam par bsgyur nas yas bsngo ba dang /
zlog sgyur gyi sgo nas mdos rdzongs bgyis pas chog pa'i gnad go bar byas la dbyangs rol /
rkang gling /
thod rnga /
g.yab dar /
gsur dud /
bshugs pa'i sgra dang bcas te gyer glud rabs kyi gzhung ltar /
hU~M:
stong gsum stong gi gzhal yas nas :
zhes pa nas /
rnal 'byor dbang phyug dgongs pa'i phrin las mdzod :
ces pa'i spyan 'dren /
bzhugs gsol /
gnad nas bskul ba rnams bya /
de nas spos dang mar me sogs spar zhing mchod pa 'bul ba ni /
hU~M:
stong gsum snang gsal me tog dang :
sogs nas /
ma mo mkha' 'gro mnyes gyur cig :
nad kyi bdag mo mnyes gyur cig :
ces pa'i bar song nas /
gong gi sngags phyag drug gi 'phros /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes rgya chen shugs ldan 'od kyi sngags rgya lan bdun gyis thob par bya ba dang /
oM dz+nyA na a wa lo ki te sa man+ta s+pha ra Na rasmi b+ha wa sa ma ya ma hA ma Ni du ru du ru hri da ya dz+wa la ni hU~M/
zhes ye shes skar mda'i sngags rgya lan bdun gyis tshim par bya ba dang /
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/
zhes dbang sgyur 'khor lo'i sngags rgya lan bdun gyis dbang du bsdu ba bcas bya /
de rjes rol mor bcas te glud rabs dngos ni /
hU~M:
sngon ni su dang su yi glud :
ces pa nas /
ltas ngan sna tshogs langs pa zlogs :
ces pa'i bar gyer glud kyi gzhung ltar bya /
skabs 'dir /
zlog byang gzhan yang bya'o :
zhes pa'i don phyag len du mdos chog gam man ngag shog dril gyi lnga pa nad rims zlog pa'i gyer skabs 'dir sbyar srol yod pas /
hU~M b+h+yo :
sngon gyi bskal pa dang po la :
bcom ldan 'das kyi spyan snga ru :
sogs nas /
thams cad rang gi gnas su dengs :
bar bya /
de nas gyer gyi glud rabs 'phros /
kyai :
glud byung dang po gang nas byung :
zhes pa nas /
mi bas glud dga' bya bas spu dga' 'o :
zhes pa yan brjod la glud yas rnams sgo phyogs su kha bsgyur la mdos lam 'then /
skabs 'dir tshogs la rol zhing las byang gi lhag ma gtong /
(de nas rig 'dzin rtsal 'chang kha cig gi phyag srol ltar na /
skabs 'dir yas rnams sgye'ur blug ste /
ma mo'i gzugs brnyan gyi mgor rdo rje bzhag nas /
b+h+yo :
khyod ni bsten cing sgrub pa'i tshe :
sogs kyis dam bsgrags nas bde yangs lta phur phyin la /
gser skyems bteg pa sngon du 'gro bas /
b+h+yo :
stong gsum stong gi 'jig rten sogs kyis gshegs skyems drang la /
lnga pa nad rims zlog pa'i gyer gyi rjes kyi /
b+h+yo :
lha srin sde brgyad spyan lam du :
ngar mo chas so sogs kyi zlog gzhung dang /
b+h+yo :
bla ma dkon mchog yi dam lha yi sogs kyi gzu dpang /
b+h+yo :
do nub dgra la zor zhig 'phen :
sogs kyis zor bskul te rdzongs rjes su zor 'phang bar gsungs pa 'jug pa bde zhing shin tu legs mod /)
'dir re zhig rdo rje brag rig 'dzin chen po'i phyag bzhes kyi rjes su 'brang ste /
gser skyems sngon du 'gro bas /
rtsa gsum dam can rgya mtsho rnams la gdung shugs drag po'i sgo nas gzu dpang gsol ba ni /
b+h+yo :
bla ma dkon mchog yi dam lha yi tshogs :
sogs nas /
dus la babs kyis da ni dam la 'dus :
zhes dang /
zor bskul ba ni /
b+h+yo :
do nub dgra la zor zhig 'phen :
sogs nas /
bcol pa'i phrin las 'grub par mdzod :
ces khrag zor gyi 'phyong brjod /
ma mo'i gzugs kyi spyi bor rdo rje bzhag la thugs dam bskul ba ni /
b+h+yo :
khyod ni bsten cing sgrub pa'i tshe :
sogs nas /
rang gis gsos te dam srungs shig :
ces brjod /
gshegs skyems ni rin po che la sogs pa'i snod bzang por gser dang sbyar ba'i skyems bteg la /
hU~M:
stong gsum stong gi 'jig rten na :
sogs nas /
rnal 'byor bden pa'i bka' la nyon :
ces pa'i bar gyer glud ltar brjod /
ngar mi bshos bu mtheb kyu changs bu rnams ma gtogs pa'i yas rnams sgye'u sngo dmar du blugs la kha bcing /
nad bdag ngar mi bshos bu sogs gtsang zhing brtan pa'i snod du blugs nas bteg la /
gal te mi 'gro bar gcod na :
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal dang :
pho nya rnams kyi brtul zhugs kyis :
'khor lo ral gri rdo rje dang :
be con dbyug to zhags pa dang :
tho ba lcags kyu 'khrigs pa yi :
gdug pa'i me 'od tshwa tshwa 'phro :
hU~M:
nga ni rdo rje drag po rtsal :
rdo rje gur gyi rwa ba nas :
hU~M mdzad la sogs khro bo bcu :
sgra 'byin la sogs khro mo bcu :
dpa' bo dpa' mo 'jigs pa'i tshogs :
'jigs tshul rngams dang stangs stabs kyis :
gang la bya ba'i dgra dang bgegs :
gso thabs med par brlag par byed :
song zhig byer cig nad bdag mo :
sha za yi dwags 'byung po'i tshogs :
gdug cing rgol na brlag par byed :
hU~M hU~M hU~M hU~M:
zhes brjod cing /
mi mo'i gzugs nad bdag dngos su gyur pa ngar mi rnams khro bo'i pho nya mtshon cha sna tshogs thogs pas nad bdag 'khor dang bcas pa ded de rgya mtsho'i phar 'gram du bskrad par bsam la /
'phyar dar la sogs pas sna drangs la rdzongs rnams bteg pa'i rjes su sngags kyis btab pa'i gu gul gyis bdug
/slob dpon gyis drag sngags bzla zhing thun brab /
rol mo'i sgra dang bcas te /
gtsang chu lta bu'i ko ba theg pa'i chu dang thag nye na chu 'gram gyi bar du rol mo dang bcas te bskyal /
nad bdag glud yas dang bcas pa ko bar brdzangs /
gser skyems gang rigs 'bul zhing /
las gzhung gi chad tho dmag lto'i tshul du gtong /
slar yang rig pa ngar dang ldan pas rang nyid rdo rje drag po rtsal khro bcu yab yum sogs khro tshogs kyis bskor ba'am /
rtsa ba'i yi dam gang byed de rab tu khros shing sde brgyad dregs pa'i dpung dang bcas te dug mtshon nad kyi char 'beb par bsam la /
ko ba chur bskur ba dang sbrags te chad mdo'i zor bskul lam spyi 'gro'i zlog thung brjod la /
ko ba'i rjes su dang por khrag zor 'phang /
de rjes su zor gtor 'phang /
thal mo brdab /
dul mo rtul /
rnal 'byor pa rnams kyis zlog sngags zab mo'i rigs drag tu brjod cing /
mA ra ya'i drag rdung dang bstun /
skyes pa go mtshon can brgya phrag gis bswo bswo'i sgra dang b+h+yo gdab /
mda' rdo'i char ko ba la ma phog tsam gyis nad bdag gi rgyab nas rdungs /
me mda' sogs drag po'i sgra'i tsham rngam bya /
yugs sa la sogs bud med nag mo brgya phrag gis dar nag gi g.yab mo rdeb /
dmod mo dang 'o dod 'bod /
chu thag ring thung ji ltar yang nad bdag gi rdzongs chas rnams nges par gtsang chu lta bur ko ba'i chas la brten nas brdzang dgos pas /
thag ring na nad bdag dkor cha dang bcas pa song rjes su rnal 'byor pa rnams kyis sa yul ci bde ba'i bar du skyel te zor 'phang ba sogs bya /
bsrung bya rnams rdo rje'i ra gur sogs khro mtshon me dpung gi gur gyis bcings par bsam zhing 'khor gsum mi dmigs pa'i rgyas gdab /
thams cad kyis phyi mig mi blta /
slob dpon gyis rting mnan te ldog pa'i sgrub khang gi phyir me chu'i rgyas 'debs bya /
zor gtor gyi snod 'bru dang chang phud kyis bshal pa'i chus brtan ma bskyang /
gtor gzhong kha sbubs la rta bro rdung /
nang du logs nas tshe 'gugs shing dngos grub blang /
gtang rag gi mchod bstod nas bkra shis bar rjes kyi bya ba rnams mtha' rgyas su bgyid cing /
nad rims byung zin gcod na dpang gzug dang srung 'khor bkram pa sogs gong du smros pa ltar lag tu bstar ro //
gsum pa gsad pa ni /
gal te srung zlog gi cho ga byas pas nad rims rtsub cing thur song na gnad la dbab cing thun brab /
nad bdag gsad pa'i man ngag gzhung ltar lag tu blang bar bya'o //
sa bcad bdun pa de dag gi mjug gi chos gcig ni /
gzhung las /
rigs drug sems can thams cad kyi :
nad dang sdug bsngal rkyen rnams kun :
nges par gtan la dbab pa'i tshe :
rgyu rkyen snying po ma grub pas :
sdug bsngal bya byed 'dzin pa dor :
thams cad dag pa'i zhing yin pas :
mnyam pa nyid du thag bcad la :
bcos med ngang la dar gcig bzhag :
de yis rgyal khams bde skyid ldan :
byang chub sems ldan skyes bu yis :
'gro don phyogs ris med par mdzod :
ces gsungs pa'i don ltar bdag 'dzin gyi rtsa ba gzhi med rtsa bral 'khor 'das ro mnyam dag pa rab 'byams ma bcos lhun grub 'od gsal rdzogs pa chen po'i ngang du mnyam par bzhag go
/'di lta bu'i las brtsam pa la /
dam tshig la sel med pa /
yi dam kyi bsnyen pa thems pa /
rdzas tshogs shing lag len ma 'khrul pa /
byang chub kyi sems dang lta ba'i rgyas thebs pa /
the tshom gyi snyems 'phrig med pa /
gsag sbyong gi dpung bskyed pa ste gces pa'i gnad drug dang ldan na 'dod don 'grub par 'gyur ba'ang go dgos so ///
/
!
zhar byung nad rims phra mo zlog na /
rtsa ba'i sa bcad lnga pa'i 'phros don las gsungs pa ltar /
zla ba mar ngo'i thebs dang bstun /
nas tshigs kyi phye la nad bdag gtso 'khor lnga bzos la glud rdzas sna tshogs kyis bskor te /
thugs sgrub kyi phrin las gzhung bsrang /
sngags drug phyag rgya drug gis byin gyis brlab /
man ngag shog dril nas gsungs pa'i /
hU~M b+h+yo :
sngon gyi bskal pa'i dang po la :
bcom ldan 'das kyi spyan snga ru :
zhes pa nas /
gdug cing rgol na brlag par gyis :
hU~M hU~M hU~M hU~M:
zhes pa'i bar brjod cing gyer glud rabs chen mo gtang mi dgos /
bcas rnams 'byor na ko ba dang /
ma 'byor na thebs dang bstun te rgyang ring por bskyal /
mtshams gcod srung 'khor sogs byas pas 'grub cing 'jug bde ba'i gnad dam pa gzhung don man ngag gis gtan la phab pa'o //
ma mo khros pa'i tsha dbal mi bzad pas //
nyam thag snyigs ma'i 'gro ba skyob pa la //
zla ba bdud rtsi lta bur rab bsil ba //
o rgyan sangs rgyas gnyis pa'i drin las shar //
byas pa 'di yang don dang ldan gyur te //
'jig rten kun tu nad kyi du ruSh+ka //
ming yang mi grags skye dgu'i lus dang srog
/'gyur med bde chen rdo rjer 'tsho gyur cig
/ces pa 'di yang rang 'dra'i rmongs pa rnams kyis lag tu blang bde ba'i ched du /
rtsa ba'i gzhung dang bdud 'joms yang srid 7pad+ma phrin las kyi gsung rab sbas don kun gsal sor bzhag la /
7chos rgyal gter bdag gling pa'i gsung rgyun gyi gnad zab mo sogs legs chas brgyan te pad+ma gar dbang phrin las 'gro 'dul rtsal gyis dpal spungs yang khrod de bI ko Ti'i sgrub gnas su sbyar pa dge legs 'phel ///
/
