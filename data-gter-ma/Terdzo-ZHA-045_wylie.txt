@#//
bcom ldan 'das thugs rje chen po rgyal ba rgya mtsho lha lnga'i sgrub thabs tshigs bcad du bkod pa bzhugs so //
bla ma dang thugs rje chen po rgyal ba rgya mtsho'i tshogs la gus pas phyag 'tshal lo //
de nyid kyi dbang bskur thob cing dam tshig la gnas pa'i gang zag gis rang gzhan gyi don du bskyed rdzogs kyi nyams len byed par 'dod na /
dur khrod /
g.ya' ri /
brag ri /
gangs ri la sogs pa dben zhing nyams dga' ba grub thob gong mas byin gyis brlabs pa'i gnas su song la /
yar ngo dang mar ngo gang yang rung ba'i tshes bcu'i dus ji ltar 'tsham pa'i stegs bur chos 'byung gru gsum bsnol ma phyi dkar la nang dmar ba'i lte bar hrIHyig dmar po /
zur gyi khug drug tu dga' 'khyil dkar po g.yon skor /
chos 'byung gi phyir sna tshogs pad+ma lte ba dmar /
mu khyud ser /
shar sngo /
lho ser /
nub dmar /
byang ljang ba'i mtshams brgyad dang mu khyud dmar chen /
de'i phyi rol rgyas par na /
dkyil 'khor gru bzhi sgo bzhi /
bsdu na rdor rwa ser po /
me ri sna tshogs mdog g.yas skor bri /
de dbus su stegs bu'i steng du rin po che'i snod chag gas med pa 'bru bzang pos phyur bur bkang ba /
de'i steng du rin po che'i bum pa yid du 'ong ba sman rin po che 'bru sna tshogs pa dang sbyar ba'i btung bas gang ba /
kha rgyan mgul dkris dang bcas pa bkod /
bum pa'i steng du ka pA la mtshan nyid dang ldan pa bdud rtsi ril bu dang sman dri bzang rin po che zas gos sna tshogs kyi bkang ba dar dmar pos zhal khebs byas la bzhag
/de'i steng du me long dri ma med pa gsal ngos su sin+d+hu ras mtha' la zlum skor /
chos 'byung zur drug pa /
zur rnams su dga' 'khyil /
dbus su hrIHyig gi mthar /
oM AHhU~M hrIH
oM ma Ni pad+me hU~M/
oM d+hu ma g+ha ye na maHswA hA/
zhes sngags mgo nang bstan gyis bskor ba /
'dab ma bzhi'i shar du ha ra /
lhor ri tsa /
nub tu ni hri /
byang du sa ya rnams sngags mgo phyir bstan bris la bzhag
/dar dmar po'i gur phub /
de nas dkyil 'khor gyi 'gram nub phyogs su sha chang gis brgyan pa'i gtor ma lnga'am bdun bsham /
mthar mchod pa sna tshogs kyis bskor zhing /
tshogs kyi yo byad bshams la /
bdag nyid kyi mdun g.yon phyogs nas brtsam nang mchod /
rdo rje dril bu /
DA ru rnams bkod /
de nas rnal 'byor bsgom pa'i rim pa ni /
bdag nyid skad cig gis bcom ldan 'das thugs rje chen por gyur /
nang mchod bsang chus bran la /
oM badzra kro d+ha ha ya grI wa hu lu hu lu hU~M phaT kyis bsang /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM gis sbyang /
rang gi thugs ka'i sa bon las //
raM yaM kaM dang a spros te //
'od zhu rlung me thod sgyed steng //
thod pa phyi dkar nang dmar dbus //
go ku da ha na las sha //
bi mu ma ra shu rnams las //
bdud rtsi lnga ste rlung mes sbar //
rdzas zhu rab tu khol bar gyur //
hU~M/
thugs kyi bdud rtsi kha dog sngo //
AH
gsung gi bdud rtsi'i rang bzhin dmar //
oM/
sku yi bdud rtsi dkar po ni //
'o ma'i rgya mtsho lta bur gyur //
nang mchod kyi dbus su g.yon pa'i mtheb srin sbyar bas g.yon skor du /
oM AHhU~M zhes chos 'byung bri /
de'i dbus su bzhag nas hrIHzhes brjod pas bdud rtsir byin brlab /
bgegs gtor bshams la bsang chu dang nang mchod kyis bran /
phyag rgya dang bcas te /
a kA ros byin gyis brlab /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
gang dag dkyil 'khor bsgrub pa la //
mngon par dga' ba gang yin rnams //
legs bshams mchod pa gtor ma dag
/bzhes nas bdag cag 'khor bcas la //
nad med tshe dang dbang phyug dang //
sogs nas /
yid la 'dod pa kun 'grub mdzod //
ces pas phul bas gtsang sar dor /
oM badzra kro d+ha dang /
sum b+ha'i sngags brjod cing yungs dkar gyis brab /
mtshams bcad /
rdo rje'i sa gzhi rwa ba dang //
gur gyis kun nas gtams par gyur //
oM badzra rak+Sha rak+Sha hU~M hU~M hU~M phaT swA hA/
zhes srung 'khor bsgom /
mchod rdzas rnams la bdud rtsi gtor zhing bsang sbyang /
stong pa'i ngang las ka pA la //
yangs pa'i nang du hU~M yig las //
mchod rdzas dwangs shing thogs med pa //
kun bzang mchod sprin lta bur gyur //
oM badzra ar+g+haM AHhU~M/
de bzhin d+hU pe dang puSh+pe'i bar du sbyar /
bdag sogs mkha' mnyam sems can rnams //
dus 'di nas bzung byang chub bar //
bla ma yi dam dkon mchog la //
sgo gsum gus pas skyabs su mchi //
nam mkha' dang mnyam sems can kun //
bde ldan sdug bsngal dang bral zhing //
spyan ras gzigs kyi go 'phang slad //
rim gnyis zab mo bsgom par bya //
bdag nyid rgyal ba rgya mtsho ni //
zhal gcig phyag gnyis g.yas pad+ma //
g.yon pa bgrang phreng skyil krung bzhugs //
rgyan rdzogs sku mdog rab dmar ba'i //
thugs ka'i hrIHlas 'od 'phros pas //
bla ma yi dam sangs rgyas dang //
byang sems tshogs bcas spyan drangs te //
mdun gyi nam mkhar bzhugs par gyur //
badzra sa mA dzaH
oM pad+ma ka ma lA ya satwaM swA hA/
oM badzra ar+g+haM pra tIts+tsha swA hA/
d+hU pe 
puSh+pe sogs la'ang 'gre
/phyogs bcur bzhugs pa'i rgyal ba ma lus dang //
byang chub sems dang rgyal sras ma lus tshogs //
rdul gcig steng na rdul snyed bzhugs pa yi //
bla med 'phags pa'i tshogs la phyag 'tshal lo //
phyogs bcu dus gsum bzhugs pa yi //
sangs rgyas byang chub sems dpa' dang //
bla ma rdo rje slob dpon dang //
yi dam lha tshogs 'khor dang bcas //
dus gsum bde gshegs ma lus la //
gling bzhi ri rab bcas pa dang //
gling bzhi bye ba phrag brgya dang //
bye ba 'bum dang dung phyur te //
maN+Dal gcig tu bsdus nas ni //
mos blos gong ma rnams la 'bul //
thugs rjes brtser dgongs bzhes su gsol //
bzhes nas byin gyis brlab tu gsol //
thog med dus nas bdag cag gi
/dug gsum dbang gis sgo gsum gyis //
sdom pa gsum las 'gal ba sogs //
sdig pa'i las rnams mthol lo bshags //
spro na ji snyed su dag nas /
byang chub phyir bsngo 'o //
bar bzang spyod smon thung sbyar /
chos sku snang ba mtha' yas la gsol ba 'debs //
longs sku thugs rje chen po la gsol ba 'debs //
sprul sku pad+ma 'byung gnas la gsol ba 'debs //
ma gcig grub pa'i rgyal mo la gsol ba 'debs //
ti pu dri med bshes gnyen la gsol ba\u0f8e
ras chung rdo rje grags pa la gsol ba\u0f8e
bla ma zangs ri ras pa la\u0f8e
'gro mgon ras pa chen po la\u0f8e
rgyal sras puN+ye badzra la\u0f8e
grub chen karma pak+shi la\u0f8e
gnyan ras sang+g+ha lak+Sha la\u0f8e
chos rje rang byung rdo rje la\u0f8e
mkhas grub grags pa seng ge la\u0f8e
rtogs ldan mgon po rgyal mtshan la\u0f8e
rang byung rol pa'i rdo rje la\u0f8e
dpal ldan mkha' spyod dbang po la\u0f8e
chos rje de bzhin gshegs pa la\u0f8e
sog dpon rig pa'i ral gri la\u0f8e
grub mchog chos dpal ye shes la\u0f8e
kun mkhyen mthong ba don ldan la\u0f8e
byang sems dpal 'byor don grub la\u0f8e
rgyal dbang chos grags rgya mtsho la\u0f8e
gar dbang chos kyi grags pa la\u0f8e
grub chen bkra shis dpal 'byor la\u0f8e
mtshungs med mi bskyod rdo rje la\u0f8e
rgyal dbang dkon mchog yan lag\u0f8e
rje btsun dbang phyug rdo rje la\u0f8e
gar dbang chos gyi dbang phyug la\u0f8e
lung rig smra ba'i nyi ma la\u0f8e
rje btsun karma chags med la\u0f8e
dul mo karma dar rgyas la\u0f8e
dpal chen chos kyi don grub la\u0f8e
kun mkhyen chos kyi 'byung gnas la\u0f8e
rgyal dbang bdud 'dul rdo rje la\u0f8e
pad+ma nyin byed dbang po la\u0f8e
theg pa mchog gi rdo rje la\u0f8e
drin chen rtsa ba'i bla ma la gsol ba 'debs //
sems can bde dang ldan gyur cig
/sdug bsngal kun dang bral gyur cig
/rtag tu bde chen go 'phang la //
btang snyoms chen por gnas gyur cig
/oM AHhU~M tshogs zhing rnams rang la thim par gyur /
oM swa b+hA ba sogs /
gzung 'dzin chos rnams stong par gyur //
de yi ngang las rang sems hrIH
dmar po de las 'od 'phros pas //
'od zer las grub gzhal yas khang //
chos kyi dbyings dang mnyam par gyur //
de dbus pad sdong kha gsum gyi //
dbus su nyi zla'i gdan steng hrIH
babs pa de las 'od 'phros pas //
'gro ba'i sgrib sbyangs rgyal ba dang //
rgyal sras rnams kyi byin rlabs bsdus //
hrIHla thim pas 'od du zhu //
bdag nyid spyan ras gzigs dbang sku
/dmar gsal zhal gcig phyag bzhi pa //
rin chen rgyan rdzogs skyil krung bzhugs //
dang po'i phyag gnyis thal mo sbyar //
g.yas 'og pad+ma'i bgrang phreng dmar //
g.yon pas ut+pal dmar po 'dzin //
ral pa'i cod pan dar gyis mdzes //
rin chen ze'u 'bru'i srog ldan pa //
spyan dmar zhal 'dzum thugs rje yis //
sems can yongs la gzigs pa la //
bskal bzang sangs rgyas stong gis bskor //
g.yas phyogs pad+ma nyi ma'i steng //
bdud bzhi'i gdan la rta mchog sku
/dmar nag zhal gcig phyag gnyis pa //
g.yas pa DA ru g.yon sdigs mdzub //
dril bur bcas pa dku la brten //
stag sham dur khrod rus rgyan can /
khro zhal spyan gsum mche ba gtsigs //
ral pa dmar ser 'khyil pa'i dbus //
rta mgo ljang zhur rta skad 'tsher //
rngog ma dmar po me ltar 'bar //
ma mo mkha' 'gro la sogs pa //
snang srid lha 'dre dregs byed dang //
klu rnams dbang du sdud par byed //
zhabs gnyis g.yas bskum g.yon brkyang nas //
ye shes me phung klong na bzhugs //
'khor du dpa' bo rgya mtsho'i tshogs //
ye shes khro bo bcu la sogs //
ha ha hU~M hU~M phaTa? sgra sgrog
/snang srid zil gyis gnon par gyur //
g.yon phyogs pad sdong chos 'byung bsnol //
de dbus pad nyi ro yi steng //
gsang ba ye shes sku mdog dmar //
zhal gcig phyag bzhi spyan gsum pa /
khro 'dzum mche gtsigs spyan rtsa dmar //
dbu skra grol zhing sku stod khebs //
g.yas bskum g.yon brkyang ro steng brdzis //
skyil krung phyed pa'i gar gyis bzhugs //
g.yas gyi dang pos gri gug 'phyar //
'og mas ral gri bsnams pa 'o //
g.yon gyi dang pos thod khrag 'dzin //
'og mas kha T+wAM ga bsgreng ba'i //
mgul par dar dpyang DA ru 'khrol //
thod skam lnga yi dbu rgyan dang //
thod rlon lnga bcu'i do shal can //
rus pa'i rgyan cha lnga yis brgyan //
rin chen dar dpyang rgyan gyis spras //
me ri 'bar ba'i dbus bzhugs shing //
dpa' mo mkha' 'gro rgya mtshos bskor //
A ral+li dang pheM gyi sgras //
ma mo mkha' 'gro dbang du sdud //
snang srid dbang du sdud par gyur //
rang gi   mdun bskyed skabs de yi zhes bsgyur mchan /
spyi gtsug pad zla'i steng //
rtsa ba'i bla ma de nyid ni //
pad+ma 'byung gnas rnam pa ste //
sku mdog nag la gzi brjid 'bar //
rus pa'i 'khor lo la sogs pa //
phyag rgya drug gis rnam par brgyan //
snang srid byin gyis rlob mdzad pa'i //
phyag rgya gar stabs tshul gyis bzhugs //
de la bka' brgyud bla ma dang //
rig 'dzin bye ba du mas bskor //
'og phyogs me rlung 'khrugs pa yi //
'byung ba'i dkyil 'khor dbus su ni //
rigs bzhi'i dpa' bo mkha' 'gro dang //
chos skyong dam can pho nya'i tshogs //
phyi nang srung ma ma lus rnams //
mkha' 'gro sde bzhi'i ngo bor gyur //
gri gug thod pa kha T+wAM bsnams //
thod pa skam rlon rus rgyan can //
rin chen rgyan dang dar gyis mdzes //
ha ri ni sa'i sgra sgrog cing //
gdan 'og pad+ma 'degs par byed //
de dag ma lus thams cad kyi //
spyi bor zla steng oM dkar po //
mgrin par pad steng AHdmar po //
snying gar nyi steng hU~M mthing ga
/gtso bo'i thugs kar pad nyi'i steng //
hrIHyig dmar po'i 'od zer gyis //
bskyed pa dang 'dra'i ye shes pa //
mdun gyi nam mkhar spyan drangs gyur //
phaiM phaiM phaiM/
ar+g+haM sogs /
dzaHhU~M baM hoH
ye shes pa dang dam tshig pa //
dbyer med chu la chu bzhag gyur //
slar yang thugs ka'i 'od zer gyis //
rigs lnga yum bzhi sems dpa' dang /
khro bo'i tshogs dang mchod pa yi //
lha mor bcas pa spyan drangs la //
oM badzra ar+g+haM sogs /
oM sarba ta thA ga ta a b+hi Shiny+tsa tu mAM/
zhes pas gsol ba btab pa'i mod //
rgyal bas dbang bskur dgongs pa mdzad /
khro bo rnams kyis bgegs bskrad cing //
sems dpa'i tshogs kyis bkra shis brjod //
mchod pa'i lha mos mchod pa dang //
yum bzhis bum pas dbang bskur zhing //
spyan ras gzigs dbang 'jig rten gsum gyi mgon //
sangs rgyas rnams kyi bum pa'i dbang //
de ring khyod la bskur bar bya //
chos dbyings ye shes dbang 'di khyod kyis longs //
oM AHhU~M hrIH
oM ma Ni pad+me hU~M/
bud+d+ha a b+hi Shiny+tsa oM/
sarba ta thA ga ta a b+hi She ka ta sa ma ya shrI ye hU~M/
zhes pas dbang bskur sgo gsum gyi //
sdig sgrib dag cing dbang bzhi thob //
lha tshogs kun gyi spyi bo ru //
rigs bdag snang ba mtha' yas dang //
rigs lngas dbu la brgyan par gyur //
zhes bskyed rim bsgom zhing /
bzlas pa byed na /
de nas lha tshogs thams cad kyi //
thugs kar pad+ma nyi ma dang //
zla ba'i gdan la hrIHyig mthar //
rang rang sngags kyis bskor ba las //
'od 'phros phyogs bcu'i sangs rgyas mchod //
mnyes nas byin rlabs dngos grub rnams //
bdag la thim pas sdig sgrib dag
/tshogs gnyis rdzogs shing dbang bzhi thob /
khams gsum 'gro drug sems can la //
'od zer phog pas sdig sgrib sbyangs //
phyi snod gzhal yas khang du gyur //
nang bcud lha yi dkyil 'khor te //
pho rnams spyan ras gzigs su gyur //
mo rnams gsang ba ye shes la //
bdud dang log 'dren rta mgrin sku
/'ja' 'od me dpung 'bar ba'i zhing //
rgyal ba rgya mtsho'i tshogs su gyur //
gzugs snang lha yi rang bzhin la //
sgra grags thams cad sngags kyi sgra //
sems kyi dran rtog chos sku'i ngang //
oM AHhU~M hrIH
oM ma Ni pad+me hU~M/
zhes gtso bo'i yi ge bcu pa mtshan rtags ma thon gyi bar du bzla /
de la bsnyen pa 'khyol nas yi ge bcu pa'i rjes su /
oM badzra kro d+ha ha ya grI ba hu lu hu lu hU~M phaT/
ces rta mgrin dang sbyar ba'am /
oM d+hu ma g+ha ye na maHswA hA/
ha ri ni sa ra tsa hri ya hU~M dzaH
zhes yum sogs dang sbyar ba gang rung gi bzlas pa bya zhing /
mthar /
phyi snod nang bcud 'od du zhu //
rim gyis thams cad bdag la 'dus //
bdag nyid thugs ka'i hrIHla thim //
hrIHyig nA da'i ngang du 'das //
bsgom du med cing yengs su med //
dgag tu med cing bsgrub tu med //
spros pa thams cad nyer zhi ba'i //
phyag rgya chen po'i rang bzhin no //
zhes ci gnas su mnyam par bzhag
/slar yang bdag nyid 'jig rten mgon //
zhal gcig phyag gnyis rnam par gyur //
mdun bskyed kyi dmigs rten la bdud rtsi gtor zhing /
swa b+hA bas sbyang /
stong pa'i ngang las mdun gyi gzhir //
'od zer las grub gzhal yas khang //
chos kyi dbyings dang mnyam par gyur //
de dbus pad sdong kha gsum gyi //
dbus su nyi zla'i gdan steng hrIH
dmar po de las 'od 'phros pas //
'gro ba'i sgrib sbyangs rgyal ba dang //
rgyal sras rnams kyi byin rlabs bsdus //
hrIHla thim zhing 'od du zhu //
de las spyan ras gzigs dbang sku
/dmar gsal zhal gcig phyag bzhi pa //
zhes pa nas /
pheM pheM pheM/
zhes pa'i bar gong ltar dang /
rol mo bdug pa bcas /
hU~M/
lho nub srin po'i grong khyer nas //
grub thob bye ba 'bum gyi dbus //
slob dpon pad+ma gshegs su gsol //
dbang skur byin gyis brlab tu gsol //
pad+ma dbang gi dkyil 'khor nas //
mgon po tshe dbang 'od dpag med //
spyan ras gzigs dbang gshegs su gsol //
dbang skur byin gyis brlab tu gsol //
mkha' spyod dag pa'i gzhal yas nas //
mkha' 'gro bye ba 'bum gyi dbus //
yum gcig mkha' 'gro gshegs su gsol //
dbang skur byin gyis brlab tu gsol //
me dpung 'bar ba'i klong dkyil nas //
rta mchog rgyal po he ru ka
/dpa' bo'i tshogs bcas gshegs su gsol //
dbang skur byin gyis brlab tu gsol //
dag pa sku yi gzhal yas nas //
chos dbyings ye shes ngo bo nyid //
sangs rgyas mkha' 'gro gshegs su gsol //
dbang skur byin gyis brlab tu gsol //
mi 'gyur thugs kyi gzhal yas nas //
me long ye shes ngo bo nyid //
rdo rje mkha' 'gro gshegs su gsol //
dbang skur byin gyis brlab tu gsol //
pad+ma gsung gi gzhal yas nas //
sor rtog ye shes ngo bo nyid //
pad+ma mkha' 'gro gshegs su gsol //
dbang skur byin gyis brlab tu gsol //
yon tan rgyas pa'i gzhal yas nas //
mnyam nyid ye shes ngo bo nyid //
rin chen mkha' 'gro gshegs su gsol //
dbang skur byin gyis brlab tu gsol //
phrin las grub pa'i gzhal yas nas //
bya grub ye shes ngo bo nyid //
las kyi mkha' 'gro gshegs su gsol //
dbang skur byin gyis brlab tu gsol //
'jig rten dur khrod gzhal yas nas //
bsam gyis mi khyab sprul pa'i tshogs //
'jig rten mkha' 'gro gshegs su gsol //
dbang skur byin gyis brlab tu gsol //
phrin las rnam bzhi bsgrub tu gsol //
dam tshig chen po'i gnas mchog nas //
chos skyong ma mgon lcam dral tshogs //
dam can rgya mtsho gshegs su gsol //
pho nya las mkhan mdzad du gsol //
rgyal ba rgya mtsho spyan ras gzigs //
'gro ba'i don du byon pa legs //
bdag cag bsod nams skal ba ldan //
bdag gi mchod yon bzhes slad du //
'di nyid du ni bzhugs su gsol //
oM pad+ma ka ma lA ya satwaM swA hA/
oM/
mchod yon bdug spos me tog snang gsal dri //
zhal zas rol mo sha lnga rigs kyi yum //
zag med bde chen bdud rtsi bde ba'i gnas //
sha chen gsur dud zhun me dga' bde rgyas //
snang ba sna tshogs lhan skyes ye shes bde //
rang byung kun mkhyen ye shes mchod pa'i sprin //
mchod par bzhes la dngos grub bstsal du gsol //
oM badzra ar+g+haM pra tIts+tsha swA hA/
de bzhin du d+hU pe puSh+pe sogs sbyar /
dzaHhU~M baM hoHnas /
rigs lngas dbu la brgyan par gyur //
zhes pa'i bar gyis ye shes pa bstim pa dang dbang bskur rgyas gdab bya /
de nas slar sngar ltar mchod pa byin gyis brlabs nas /
oM/
mchod yon bdug spos sogs kyis gong ltar mchod nas //
pad+ma dbang gi dkyil 'khor du //
pad+ma mchog gi sku sprul pa //
gdug pa 'dul mdzad thod phreng rtsal //
gus pa'i yid kyis phyag 'tshal 'dud //
hrIH
thugs rje chen po 'jig rten dbang phyug sku
/sku mdog dmar gsal 'jig rten dbang du sdud //
spyan gyi 'od zer 'gro la thugs rjes gzigs //
zhal nas hU~M sgras stong gsum chos sgra sgrog
/shangs nas ye shes rlung gis nyon mongs gtor //
snyan gnyis thabs dang shes rab 'dul thabs mdzad //
phyag gnyis dbyings dang ye shes gnyis med sbyor //
g.yas pas bgrang phreng byang chub lam sna 'dren //
g.yon pas pad+ma 'khor ba'i skyon dang bral //
zhabs gnyis 'gro ba'i don la mnyam par bzhugs //
rin chen rgyan drug pha rol phyin drug ldan //
'gro rnams ma lus thugs rjes dbang du sdud //
'jig rten dbang phyug sku la phyag 'tshal bstod //
hU~M/
dus gsum bde gshegs yum gcig ma //
thugs rje'i mnga' bdag 'gro la gzigs //
gsang ba ye shes mkha' 'gro ma //
sku mdog dmar mo dbang gi tshul //
tshad med rnam bzhis 'gro don mdzad //
rnam rtog rtsad gcod gri gug g.yas //
'khor ba dbang sdud thod khrag g.yon //
skye 'chi rtsad gcod ral gri g.yas //
dug gsum rtsad gcod kha T+wAM g.yon //
thabs dang shes rab brkyang bskum bzhugs //
'dod yon rang dag rus pas brgyan //
gzhon nu'i cha lugs cung zad khro //
thugs rje'i chags pas dbang du sdud //
nam mthong dran pas ye shes skyed //
thugs rje'i spyan gyis 'gro la gzigs //
rdo rje rigs kyi mkha' 'gro mas //
rdo rje rigs kyi dngos grub stsol //
rin chen rigs kyi mkha' 'gro mas //
nor dang bsod nams dngos grub stsol //
pad+ma rigs kyi mkha' 'gro mas //
chags pa dbang sdud dngos grub stsol //
las kyi rigs kyi mkha' 'gro mas //
dgra bgegs tshar gcod dngos grub stsol //
mkha' gsang ye shes mkha' 'gro mas //
chos dbyings lhun grub dngos grub stsol //
ma hA mu dra'i dngos grub stsol //
hU~M/
thugs kyi lha mchog rta mgrin dbang gi rgyal //
sku mdog dmar nag dregs pa dbang du sdud //
spyan gyi 'od zer 'gro la thugs rjes gzigs //
zhal gyi 'dzum tshul thugs rjes kun la snyoms //
mche bzhi gtsigs pas skye 'chi rtsad nas gcod //
dbu gtsug rta mgo gzhan gyis 'gran du med //
rta skad 'tsher bas khams gsum dbang du sdud //
dbang sdud phyag rgyas skye 'gro zil gyis gnon //
pad+ma'i phyag mtshan 'khor ba'i skyon dang bral //
rin chen rgyan cha 'dod yon ma spangs dag
/zhabs gnyis brkyang bskum ye shes sems dpa'i tshul //
dbang chen rta mchog sku la phyag 'tshal bstod //
sgrub mchog bdag la dbang skur byin gyis rlobs //
sku gsung thugs kyi dngos grub bdag la stsol //
bsdu ba rnam bzhis 'jig rten dbang du sdus //
'jig rten zil gnon phrin las dngos grub stsol //
bdud rtsi mtheb srin gyis mchod cing /
snang ba mtha' yas spyan gzigs pad+ma 'byung //
grub pa'i rgyal mo ti pu ras chung pa //
zangs ri ras pa ras chen spom brag pa //
karma pak+shi'i zhal du oM AHhU~M//
bla ma gnyan ras rang byung grags seng ba //
mgon po rgyal mtshan rol rdor mkha' spyod dbang //
de bzhin gshegs pa rig pa'i ral gri dang //
chos dpal ye shes zhal du oM AHhU~M//
don ldan go shrI chos grags rgya mtsho'i zhabs //
spyan snga chos grags mnyan pa mi bskyod rje //
dkon mchog yan lag dbang phyug rdo rje dang //
chos kyi dbang phyug zhal du oM AHhU~M//
lung rig nyi ma chags med dul mo ba //
chos kyi don grub chos 'byung bdud 'dul rje //
pad+ma nyin byed theg mchog rdo rje 'chang //
rtsa ba'i bla ma'i zhal du oM AHhU~M//
zhes pas bla ma brgyud pa rnams dang /
rje btsun 'phags pa 'jig rten dbang phyug dang //
bcom ldan 'das ma rdo rje rnal 'byor ma //
rdo rje rin chen pad+ma las kyi rigs //
spyan ras gzigs bzhi rigs kyi yum bzhi mchod //
rigs bzhi mkha' 'gro dpal bo rgya mtsho dang //
dpa' mo rgya mtsho grub pa brnyes pa rnams //
dam can rgya mtshor bdud rtsi'i rgyun 'bul gyis //
bzhes nas dbang skur byin gyis brlab tu gsol //
zhes pas dkyil 'khor ba la 'bul /
de nas bdud rtsi mchod rdzas dang gnas khang dang rang nyid kyi lus la gtor zhing /
mtheb srin gyis lce thog tu myang /
mdun bskyed la dmigs pa'i bzlas pa bya /
de nas tshogs rdzas bsang sbyang /
bdud rtsi ltar byin gyis brlabs nas /
na mo /
thabs dang shes rab gnyis su med pa'i tshogs kyi 'khor lo rgya chen po 'di /
rang bzhin rnam par dag pa skye ba med pa /
ngo bo rnam par dag pa A li kA li /
mtshan nyid rnam par dag pa sha lnga bdud rtsi lngas rgyas btab pa 'di 'bul ba'i gnas ni /
byin rlabs kyi rtsa ba bka' brgyud bla ma rnams kyi zhal du kha raM khA hi /
dngos grub kyi rtsa ba yi dam lha tshogs rnams kyi zhal du kha raM khA hi /
phrin las kyi rtsa ba chos skyong srung ma rnams kyi zhal du kha raM khA hi /
zhes lan gsum /
hU~M/
chos kyi dbyings kyi pho brang nas //
slob dpon pad+ma dbang gi lha //
rnam 'phrul mkha' la sprin ltar gtibs //
'dir gshegs tshogs kyi mchod pa bzhes //
pad+ma dbang gi dkyil 'khor nas //
mgon po tshe dbang 'od dpag med //
rgyal ba rgya mtsho'i dbus nas bzhengs //
'dir gshegs tshogs kyi mchod pa bzhes //
mkha' spyod dag pa'i gzhal yas nas //
gsang ba ye shes DA ki ma //
mkha' 'gro rgya mtsho'i dbus nas bzhengs //
'dir gshegs tshogs kyi mchod pa bzhes //
me dpung 'bar ba'i dkyil 'khor nas /
khro bo'i rgyal po rta mchog dpal //
dpa' bo rgya mtsho'i dbus nas bzhengs //
'dir gshegs tshogs kyi mchod pa bzhes //
sa bla sa 'og sa steng gi
/nyi shu rtsa bzhi'i gnas mchog nas //
dam can rgya mtsho sku bskyod 'tshal //
'dir gshegs tshogs kyi mchod pa bzhes //
phrin las rnam bzhi bsgrub tu gsol //
de nas tshogs phud gtor mar bran la //
gtor ma bdud rtsi ltar byin brlabs te /
rdo rje thal mo kha phye bas /
na mo rat+na gu ru i daM ba liM ta kha kha khA hi khA hi /
lan gsum /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
ma gcig grub pa'i rgyal mo /
ti pu pa dri med bshes gnyen /
ras chung rdo rje grags pa /
bla ma zangs ri ras pa /
'gro mgon ras pa chen po /
rgyal sras spom brag pa /
grub chen karma pak+Shi /
gnyan ras dge 'dun 'bum /
chos rje rang byung rdo rje /
mkhas grub grags pa seng ge
/rtogs ldan mgon po rgyal mtshan /
rang byung rol pa'i rdo rje /
dpal ldan mkha' spyod dbang po /
chos rje de bzhin gshegs pa /
rje btsun rat+na b+ha dra /
grub mchog chos dpal ye shes /
kun mkhyen mthong ba don ldan /
byang sems dpal 'byor don grub /
rgyal dbang chos grags rgya mtsho /
gar dbang chos kyi grags pa /
sangs rgyas mnyan pa grub chen /
mtshungs med mi bskyod rdo rje /
rgyal ba dkon mchog yan lag
/rje btsun dbang phyug rdo rje /
gar dbang chos kyi dbang phyug
/lung rig smra ba'i nyi ma /
'gro mgon karma chags med /
dul mo karma dar rgyas /
dpal chen chos kyi don grub /
kun mkhyen chos kyi 'byung gnas /
rgyal dbang bdud 'dul rdo rje /
pad+ma nyin byed dbang po /
theg pa mchog gi rdo rje la sogs pa drin chen rtsa ba dang brgyud par bcas pa'i dpal ldan bla ma dam pa rnams kyi zhal du 'bul lo //
byin gyis rlob par mdzad du gsol /
oM AHhU~M hrIH
oM ma Ni pad+me hU~M/
i daM ba liM ta kha kha khA hi khA hi /
oM badzra kro d+ha ha ya grI ba hu lu hu lu hU~M phaTa?/
i daM sogs /
oM d+hu ma g+ha ye na maHswA hA/
ha ri ni sa ra tsa hri ya hU~M dzaH
i daM sogs btags pa dang /
bcom ldan 'das rgyal ba rgya mtsho /
dpa' bo rgya mtsho /
dpa' mo rgya mtsho /
grub thob rgya mtsho /
dam can rgya mtsho'i tshogs dang bcas pa rnams kyi zhal du 'bul lo //
mchog dang thun mong gi dngos grub bstsal du gsol /
yi dam chos skyong gzhan gyi gtor ma 'bul bar spro na so so'i lugs ltar ram /
spyi tsam du mdor bsdus pa 'di bzhin sbyar te /
oM/
chos dbyings rnam dag ngang las rlung me dang //
thod pa'i sgyed pu+u pad+ma b+hany+dza'i snod //
yangs shing rgya cher sha lnga bdud rtsi lnga //
rlung mes bskol bas dam tshig bdud rtsi 'bar //
'bru gsum 'od kyis ye shes bdud rtsi bkug
/kha dog dri ro nus bcud phun sum tshogs //
'dod yon mchod sprin nam mkha' gang bar 'phro //
zag med bde ba skyed pa'i dam rdzas 'dis //
rdo rje 'chang nas rtsa ba'i bla ma'i bar //
bka' brgyud bla ma grub thob rgya mtsho mchod //
phyogs bcu dus gsum sangs rgyas sras dang bcas //
'jig rten dbang phyug rgyal ba rgya mtsho mchod //
rgyud sde bzhi drug yi dam dkyil 'khor lha //
dbang chen rta mgrin dpa' bo rgya mtsho mchod //
rigs lnga'i rang bzhin gnas yul dur khrod skyong //
gsang ba ye shes mkha' 'gro rgya mtsho mchod //
ma hA kA la lcam dral bka' 'khor bcas //
ye shes las dang 'jig rten tshul 'dzin cing //
bstan pa skyong dang rnal 'byor grogs mdzad pa //
'das dang ma 'das dam can rgya mtsho mchod //
gtsang ris dpal mgon lha srin sde brgyad tshogs //
dkar phyogs skyong mdzad dge bsnyen dam tshig can //
yul gzhi gnas kyi bdag po mthu bo che //
gtsug lag khang dang chos 'khor skyong rnams mchod //
sku gsung thugs dang yon tan phrin las la //
rab tu gus pas bstod cing bsngags par bgyi //
phyi nang gsang ba'i mchod pas dgyes tshims nas //
'jig rten khams kun bde zhing skyid pa dang //
sangs rgyas bstan pa dar zhing rgyas par mdzod //
'gal rkyen mi mthun phyogs kun zhi ba dang //
mthun rkyen yid la gang bsam 'grub par mdzod //
thun mong mchog gi las dang dngos grub kun //
thogs med myur du 'grub pa'i phrin las mdzod //
ces so //
de nas las kyi rdo rjes tshogs drang /
lha'i rnal 'byor dang ldan pas longs spyad /
lhag ma bsdus la slob dpon gyi kha bshal ba'i chus bran /
oM badzra a ha ha ha uts+tshiSh+Ta tre ba tre paM/
zhes byin brlab /
hU~M/
chos nyid rnam dag zhi ba las //
thugs rje chen po'i sprul pa byung //
thabs chen zla gsang thig le las //
g.yar dam can rnams 'du bar mdzod //
mkha' 'gro ging dang dbang phyug dang //
ma mo 'byung po sha za'i tshogs //
gshin rje yi dwags ma lus kun //
dpal gyi pham phab 'di bzhes la //
zhi dang rgyas dang dbang la sogs //
mngon spyod las rnams grub par mdzod //
oM uts+tshiSh+Ta ba liM ta b+hak+Sha si swA hA/
zhes brjod la dpal 'bar rol mo dang bcas phyi rol du dor ro //
de nas mchod bstod mdor bsdus bya /
yig brgya brjod /
bdag ni ma rig dbang gyur pas //
legs byas 'di la nyes gyur gang //
cho ga lhag chad ci mchis pa //
dkyil 'khor lha la bzod par gsol //
ras bris sogs rten yod na mdun bskyed kyi ye shes pa spyi ltar brtan bzhugs bya /
dam tshig pa oM AHhU~M gis bdag la bsdu /
rdul tshon nam rten med na /
mchod yon sbreng zhing dril bu bsil la yig brgya brjod cing /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas zhing du gshegs su gsol //
sangs rgyas zhing du gshegs nas kyang //
sems can rnams kyi don slad du //
slar yang 'byon par mdzad du gsol //
oM badzra muH
ye shes sems dpa' gshegs gyur nas //
dam tshig pa rnams 'od du zhu //
rang gi snying gar thim par gyur //
a kA ro sogs brjod bzhin pas mchod gtor rnams bsal zhing sin+d+hu ra'i dkyil 'khor mtha' nas bsdus la rim bzhin rang gi gnas gsum du thig le byas te /
oM AHhU~M/
zhes brjod /
lhag ma bdud rtsi dang bsres te ril bur byas la dam tshig gi rdzas su bzung zhing rdul tshon chu bor dor /
las kyi rjes mi mngon par bya'o //
bkra shis ni /
slob dpon pad+ma'i bkra shis shog
/rgyal ba rgya mtsho'i bkra shis shog
/dpa' bo rgya mtsho'i bkra shis shog
/dpa' mo rgya mtsho'i bkra shis shog
/dam can rgya mtsho'i bkra shis shog
/bsngo smon ni /
chos dbyings byang chub sems kyi dkyil 'khor du //
bdag sogs sems can thams cad kyis //
dus gsum bsags dang rtogs pa yis //
'gro drug sems can ma lus kun //
sku lnga yongs rdzogs sangs rgyas myur thob shog
/ces sogs bsngo ba dang smon lam gdab bo //
ces pa 'di ni snang rtse nas sde pa rig 'dzin chen po'i nyams bzhes kyi ched du /
shAkya'i dge slong dkon mchog 'bangs kyis dgon pa chen po mtshur phu'i bkra shis gsar steng du dpa' bo dga' ston gyi gral tshes la sbyar ba dge legs 'phel /
slad nas kun mkhyen bla ma rin po che'i bka' ltar blo gros mtha' yas kyis kha 'phang rnams dkyus su bsdebs te bklag chog tu bkod pa'o //

//
