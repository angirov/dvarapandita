@#//
gu ru drag po ye shes rab 'bar gyi bsnyen yig khyer bder bkod pa mthu stobs rab 'bar zhes bya ba bzhugs so //
na mo gu ru kro d+hA ya //
dbyings las rang shar ye shes sku
/bdud bgegs gtum por rab 'bar yang //
sgrub la zhi bsil bdud rtsi'i bcud //
stsol mdzad bla ma drag por 'dud //
de'ang drag sgrub bye ba phrag brgya'i yang bcud byin rlabs kyi gzi byin 'gran zla dang bral ba gur drag ye shes rab 'bar la grol byed gdams pa spyir /
bum dbang gi lam phyi nang gsang ba'i bskyed rim lha sngags dbyer med bsnyen pa'i yan lag
/gsang dbang gi lam gtum mo tsaN+Da lI'i yi ge bzlas pa'i 'khor lo nye bar bsnyen pa /
sher dbang gi lam thabs lam zhu bdes lhan skyes bde ba chen po'i rnal 'byor sgrub pa //
bzhi pa'i lam snang shes ye shes zang thal lhun grub snang ba bzhi nyams su len pa sgrub pa chen po rnams kyis bsdus shing so so la gzhung rdo rje'i tshig rkang khyad par 'phags pas gsal bar bstan pa'i don dam pa gong ma rnams kyis lag khrid du bstan pa ltar nyams  su blangs pas lam gyi lus yongs su rdzogs par 'gyur ba yin no //
de las 'dir skabs su babs pa /
bum dbang gi lam dang 'brel bar bskyed rim bsnyen sgrub lag tu len pa'i tshul mdo tsam 'chad pa ste /
de la gnyis /
gzhung rang rkang btsug pa dang /
rtsa ba'i rnal 'byor gzhan gyi zhar byung 'di nyid las rung tsam bya ba'o //
dang po ni /
theg pa'i sgo 'byed gsal ba'i lam bzang ltar dal 'byor rnyed dka'/
mi rtag 'chi ba /
rgyu 'bras bslu med rnams nan du bsam ste sdug bsngal can gyi 'khor ba las blo ldog cing yid nges par 'byung bas bskul te /
skyabs sems /
tshogs gsog
/sgrib sbyong yig brgya /
bla ma'i rnal 'byor rnams re re nas rtags thon pas rgyud sbyangs nas /
zhi ba rig 'dzin snying thig gi bskyed bzlas tshad du 'khyol bar bya /
de nas sgrub rten dkyil 'khor bum gtor /
thod pa /
bla rdo srog 'khor /
sgrub phur las phur sogs tshogs par byas la /
yang gces shog dril dang po'i dgongs pa ltar phyi nang gsang ba gsum gyi bsnyen sgrub las sbyor ji skad bshad pa rnams grangs dus rtags kyi sgo nas mthar phyin par dgos pa'i /
phyi sgrub gtum drag dmar nag sa bon tsam las skad cig gis bskyed de thun mong dzapa? dbyangs rig sngags bcud sdud kyi bzlas dmigs dang sbyar la rtsa bsnyen 'bru 'bum mam gzhung gsal grub nas /
zur gsal rigs bdag la bsten pa'i tshe sgrub dang /
lus dkyil lha'i pho brang dang go cha lha lnga'i las kyi kha sgyur ba'i man ngag zung du sbrel nas longs sku dang sprul sku
gnas lnga'i lha lnga /
gtor bzlog ltar khyung dmar /
sham 'dogs bcas 'bum phrag la sogs pa'i grangs thems nas dngos grub blang /
nang sgrub bskyed rdzogs 'bring po rtsa ba'i sgrub pa nyid mngon byang lnga'i sgo nas bskyed cing bzlas pa yan lag bzhir bshad pa'i bsnyen pa dang nye bsnyen sgrub pa bcas kyi grangs thems nas /
longs sprul gnyis drag po rigs bzhi /
go cha lha lnga rnams so so'i sgos sgrub ltar /
khro bcu la dmigs pa'i hU~M bzlas /
sham 'dogs bcas so so'i grangs tshad ltar bzla /
sgrub pa chen po'i skabs de'i khog dbub dang 'brel par bum pa la brten pa'i tshe sgrub /
dam rdzas bdud rtsi la brten pa'i sman sgrub sogs so so'i gzhung ltar sbyor dngos rjes tshang bsgrub /
de nas yab yum bde chen gsang sgrub rlung sems la gnad du bsnun dgos pas gtso bor rlung bum pa can la brten te gnas lngar dmigs pa'i 'phro 'du'i rdo rje'i bzlas pa dang /
'bru gsum rdor bzlas 'chi med srog gi 'khrul 'khor /
thabs shes zung 'brel gyis 'pho chen dbu mar sdud pa /
thabs shes ga'u kha sbyor gyis 'chi bdag las rgyal ba sogs shin tu zab pa'i gces gnad rnams rim par nyams su blang /
de kho na nyid kyi sgrub pa pad+ma'i srog phur gyi lta sgom zab mos snga ma rnams la rgyas 'debs shing phyis nas rgyun gyi nyams len snying por bya'o //
de lta bu'i rnal 'byor la brtson pa'i tshe /
tho rangs langs ma thag chos sku'i sgrub pa mnyam nyid bsre 'phos sgo gsum byin gyis brlab /
gang 'dul 'gro sgrol bde gshegs mchod sprin dang sbyar te ye shes rab 'bar rtsa ba'i rgyud kyi rgyal po bklag
/sngon 'gro nas brtsams te bskyed rdzogs chung 'bring gi phrin las gtang ba'i tshe sgom don rnams drag po'i dmigs rim gyi gab tika dang cho ga'i don gsal ye shes sgron me rnams las bstan pa ltar bya /
nang sgrub las byang 'bring po'i ting 'dzin rnam gsum dang gtsug tor 'khor los sgyur ba gsal gdab song nas khro bcu'i srung zlog shog dril ltar srung 'khor rgyas pa bsgom /
bzlas pa'i thog mar zung 'jug nus pa rang bab bde chen rba rlabs ltar lam dbang bla ma'i dkyil 'khor las blang /
rdo rje gsum gyi 'phrul 'khor gnyis med phyag rgya zung 'jug gi bzlas pa ltar bsnyen sgrub yan lag bzhi'i dzapa? skul so so dang sbrel nas dmigs bzlas la 'bad /
thun mtshams rnal 'byor rnams kyang rang gzhung dang 'brel bar lam du khyer /
bskyed bzlas grub pa'i mtshan ma drag po'i mtshan ltas gsal ba'i me long dang bskyed rdzogs rtags tshad ltar gtan la dbab /
phyi nang so so'i mjug tu kha skong sbyin sreg bzlas pa'i bcu char longs pa bya /
de nas rim par dbang gong ma gsum gyi nyams len ta bla pad+ma blo ldan gyis mdzad pa'i zab lam bcud kyi snying po ltar mthar dbyung ste tshe gcig gis che mchog pad+ma drag po'i sku dang ye shes kyi go 'phang mchog la reg par bya'o /
!
/gnyis pa bca' gzhi yig sna sogs 'dzom sla la don 'dus pa'i nyams len bde bar bkod pa la gsum /
sbyor ba sngon 'gro /
dngos gzhi'i nyams len /
rjes mthar dge'i bya ba'o //
dang po ni /
dbang bskur tshul bzhin nos pas rgyud smin cing dam tshig la gnas pa'i sgrub pa pos /
'tshe dogs dang g.yeng ba'i rkyen mi 'byung ba'i gnas su bar gcod sel zhing bsod nams kyi dpung skyed pa dang /
nyams chag skong ba'i cho ga sogs rgyab skyor rim gro ci 'grub spyi'i lugs ltar bya /
yar mar tshes bcu gang rung la mtshams kyi dbu btsugs te snga dro zhi bsang btang /
dkar gtor dmar gtor chan dang ril bu sogs bshams la phyi gtor 'dod don lhun grub kyis tshar mang du bsngo /
sgrub khang gi drung du tho bkod pa la rgyal chen bskyed bstim spyi mthun byas la phyi nang gi 'grul bcad /
sgrub khang byi dor dang rnam 'joms sme brtsegs bzlas pa'i khrus chus phyi nang kun tu khrus bya'o /
!
/gnyis pa dngos gzhi la gsum /
phyi sgrub /
nang sgrub /
gsang sgrub bo //
dang po la bca' gzhi gsham bkod ni /
'dzom na bris sku sogs rten bkram pa'i mdun du drag po'i dkyil 'khor sgo rdzogs rta babs snam bu bzhi ma'i nang chos 'byung dmar po bsnol ma can bris pa'i steng du many+dzi la bum pa mgul chings dmar po can gyi nang bla med kyi rdzas so lnga chu gtsang dang bsres pas sum cha bkang ba dang /
de'i khar thod pa dpal chen chang gi nying khu bdud rtsi'i phabs ldan brtan par bzhag pa'i steng 'khar ba'i me long sin+d+hu ras byugs par chos 'byung bsnol ba'i rtsibs drug la /
tsita ta hrIM hrIM dzaHdzaH
zhes bri /
lte bar 'dab brgyad kyi dbus su /
hrIHma /
phyogs bzhir /
ha ri ni sa /
mtshams bzhir /
ra tsa hri ya /
bri /
mchan rnams su g.yung drung g.yas 'khyil re re bris pas bkab la dar dmar gyi zhal khebs dang bcas pa'i steng du man shel dang rma bya'i mdongs bcas bkod legs su bshams pa'i mdun du /
'grub na las 'jug gi tsakra'i chas byas pa'i khar sgrub gtor thod snod la sogs par chang dang a mr-ita sbyar ba'i 'bru zan la chos 'byung bsnol ma'i steng du dpal gtor dmar po brjid ldan rgyan spros can /
'dzom na sku tsaka me long dar gdugs dmar pos brgyan pa bkod /
de dag gi mdun du mchod gtor /
sman raka
nyer spyod /
rgyab stegs su rtsa gsum gtor ma /
phyogs gang bder bka' srung spyi sger gyi gtor ma /
tshogs rdzas bcas bag dro lhun chags su bsham /
de ltar ma grub na bsnyen pa las rung tsam la tshom bu'i khar sgrub gtor bshams pa kho nas kyang chog
/gzhan yang sngon 'gro dkar bgegs /
gser skyems chad brtan rnams dang /
DA dril sogs sgrub pa po'i nyer spyod rnams kyang 'tshogs par bya'o //
nyams len dngos la bsnyen sgrub las sbyor gsum du gsungs pa'i dang po bsnyen pa ni /
sgrub pa po dkyil 'khor la mdun phyogs pa'i stan bde bar 'khod nas srod thun la mgo bzung ste /
thog mar mchod rdzas bsang sbyang dang byin rlabs spyi 'gro btang /
thun mong dang khyad par gyi sngon 'gro rnams rgyud la 'dres nges su bsgom /
gzhi bdag dang bgegs la gtor ma bsngo ba'ang spyi khyab ltar byas la /
pad+ma drag po'i nga rgyal gyis bskyed rdzogs chung ngu'i las byang gi bka' bsgos te bgegs bskrad /
srung 'khor brtan por bsgoms la sgrub pa grol gyi bar mi bsdu /
brda' sgo phyag
/byin 'beb /
mchod pa byin rlabs /
ting 'dzin rnam gsum /
gzhal yas khang bskyed song nas gtum drag dmar nag gsang sgrub sprad de lha bskyed /
bdag mdun dkyil 'khor me ri 'dab 'byor tsam du gsal gdabs /
gnas gsum 'od zer gyis ye shes pa spyan drang /
dam tshig pa la bstim /
phyag mchod bstod pa'i bar song nas phreng ba byin rlabs ni /
bgrang phreng gi mdud 'dzin gtso bo dang gzhan 'khor du mos pa snyim par 'chang la /
rtsa sngags dang /
oM ru tsi ra ma Ni pra war+d+ha na ye swA hA/
bdun bzlas pas 'od du zhu ba phreng bar bsams la dbyangs gsal brjod /
zhi bsnyen sngon du ma song na spyi bor rje btsun ma hA gu ru rig 'dzin DA ki'i tshogs bzhugs pa gsal btab la zhi dzapa? kyi gsol 'debs gdung shugs bskyed la ci 'grub bya /
drag po'i bzlas pa stong phrag tsam gyi mthar dbyangs gsal yig brgyas kha bskang /
ye d+har brjod pas brtan par byas la mchod bstod phul /
bka' gter srung ma'i gtor 'bul rjes chog
/shis brjod bsngo smon /
bsdu rim byas te rnam par mi rtog pa'i ngang du nyal ba'am /
phyag rgya sgo bcad ces bsdu rim mi bya bar lha snang gsal ba'i ngang gnyid du 'gro bar bya /
tho rangs ldang ba'i rnal 'byor gyis langs te sgo gsum byin rlabs bdud rtsi myang ba sogs byas la thun mong khyad par gyi sngon 'gro rnams gtang /
srung 'khor gsal gdab nas bzlas pa'i bar btang la thun bzung /
thun mthar kha skong mchod bstod bsdu rim byas la /
skad cig gis pad+ma drag po'i skur ldangs te bsngo smon gyi rgyas btab nas spyod lam la 'jug
/snga thun dang dgong thun la skyabs sems tsam gyi 'phros srung 'khor nas bsdu ldang bar sngar ltar dang /
srod thun la'ang de dang 'dra ba las /
rjes shis brjod phyin snga nub ltar bsnyen sgrub rdzogs kyi bar 'gres su shes par bya /
de'ang thun bzhir byed na thor thun dang /
thun gsum byed na snga thun la sngon 'gro rgyas pa /
dgong thun nam srod thun gang bde'i mthar gtor 'bul rgyas par bya /
sngon gtor ni nyin dang po las mi dgos shing /
tshogs mchod dgong re bzhin grub na mchog yin zhing mi 'grub na tshugs grol gnyis dang yar mar tshes bcu la nges par gal che'o //
sgom don la gal che ba /
pad+ma drag po'i dbu gtsug tu ye shes khyung dmar me'i mdog can /
khro chu'i mchu sder /
spu gri'i sgro gshog gis gtams shing sbrul rigs lnga zhal du gsol ba /
de'i spyi bor rigs bdag tshe dpag med dmar po longs sku'i chas sogs spyi mtshungs /
dpral bar gshin rje gshed ser nag phyag gnyis 'khor lo khram shing /
mgrin par rta mgrin dmar po dbu gtsug rta zhal ljang gu phyag gnyis be con thod khrag
/thugs kar phyag rdor mthing nag phyag gnyis rdo rje khyung chen 'dzin pa /
lte bar sangs rgyas mkha' 'gro thugs kar phag mo phyogs bzhir mkha' 'gro'i rigs bzhis bskor ba /
gsang gnas su yak+sha me dbal smug nag tho ba dang me zhags thogs pa /
thams cad dur khrod dang khro bo'i chas kyis brgyan par gsal gdab /
dzapa? bskul hU~M hrIHsnang stong dbang drag yab yum sogs kyi skabs /
snang srid phung khams rtog tshogs kyis bsdus pa'i snang cha bde mchog gar dbang he ru ka dang /
stong pa rnam kun mchog ldan chos dbyings ye shes rtse mo ste /
de dag zung 'jug lhan skyes kyi rol pa chu zla 'ja' tshon lta bur rdzogs par bsgom pa sku rdo rje /
sgra dbyangs ji snyed pa grags stong chos nyid kyi rang sgra gsung rdo rje yan lag drug cur yongs su dag pa /
'phro 'du mtha' dag ye shes bde ba chen po zag bral thugs rdo rje mkhyen brtse nus pa'i ngo bor smin pa brjod bral rnam par mi rtog pa'i zung 'jug dpal chen po'i go 'phang /
mngon du gyur pa 'di ka'o snyam pa'i gsal snang yang yang 'don zhing /
de yang chos nyid kyi rol par shes pa la rtse gcig tu bslab cing lha la sems bzung /
bsgom pas skyo na ngag bzlas la 'jug ste thog mar zhi bsnyen skabs bstun byas la /
drag po'i bzlas pa'i gzhi 'god tshul rgyas pa nang sgrub skabs ltar byed pa'ang yod 'dug pas 'di tsam kho na las nang gsang sgrub pa mi thon pas de ltar bya dgos la /
gsum ka rim can du byed na skabs 'dir gzhung gi dngos bstan tsam gyis 'thus pas /
thugs ka'i lha gsang ba'i bdag po'i thugs kar nyi ma'i gdan la hU~M dmar po de'i mthar snying po'i sngags phreng zhal phyir bstan g.yon skor du bkod /
thams cad kyang pad+ma rA ga'i mdangs ltar 'od zer bltar mi bzod pa 'tsher cing mgar gyi tshwa tshwa lta bu'i zegs ma 'phro ba la sems rtse gcig tu gtad /
gsal snang brtan por gyur pa na bzlas pa'i rkyen gyis /
thugs srog las 'od zer 'char kha'i zer thag lta bu dpag tu med pa 'phros pas chos dbyings khyab par bzhugs pa'i rtsa gsum rgyal ba sras dang bcas pa rnams mchod cing thugs dam bskul /
khams gsum sems can thams cad kyi las dang nyon mongs pa'i sdig sgrib sdug bsngal bag chags bcas pa sbyangs /
'od zer tshur 'dus sa bon la thim /
gzi brjid 'od du 'bar bas rang lus kyi phyi nang thams cad gang /
sdig sgrib nad gdon bar du gcod pa thams cad lhag med du bsal /
dbang dang dngos grub thams cad rgyud la rdzogs pa'i snod rung du byas par mos la /
sngags sgra ha cang che zhing myur ba mi rung bas gong bas tshor tsam du dal brel snyoms shing lhag chad med par mi tshig dang g.yeng bas bar ma chod par chu bo'i rgyun bzhin thun rer lnga stong re 'gro nges su bya'o //
de yang bzlas pa stong re'i mtshams su mchod bstod bsdus pa re dang /
thun mthar lhag chad kha skong /
mchod bstod gong smos ltar bya'o //
gnyis pa sgrub pa ni /
'don sgom spyi rnams snga ma ltar la bzlas pa'i skabs /
thugs srog hU~M yig las 'od zer nyi ma lta bu 'bar ba'i gzi byin sngags phreng la phog pas nus pa'i rtsal stobs rab tu rgyas te gdan las cung zad 'phags /
dang por g.yas skor du dal bus 'khor /
rim par je mgyogs mgal me'i 'khor lo ltar dmar kyi li li 'khor ba'i 'od zer gyis gtso 'khor gzhal yas khang dang bcas pa gsal snang rab tu 'bar zhing bde stong gi ye shes rgyas /
slar yang sngags phreng gi yig 'bru rnams las de 'dra gnyis pa gcig rjes gcig mthud 'od zer gyis sbrel ba lu gu rgyud du byung /
phyag rdor gyi zhal nas thon /
yab kyi zhal nas yum gyi zhal du zhugs te sku'i nang brgyud /
pad+ma nas rdo rje nor bu'i lam du zhugs te /
yar byon /
phyag rdor gyi gsang ba nas brgyud de thugs srog sngags phreng dang bcas pa la thim pas mthu stobs gzi byin rab tu 'bar bar dmigs pa thun gyi phyed tsam bya /
yang /
bdag gi thugs ka'i sngags 'khor las 'od zer kha dog lnga ldan ba thag 'dzings pa lta bu du ma spros pas rgyal ba rnams la mnyes pa'i mchod pa phul /
thugs rgyud bskul /
rigs drug bar srid dang bcas pa'i las sgrib sbyangs /
dregs pa can rnams kyi srog 'phrog
/nus pa btsan thabs su blangs pas snang srid rgyal ba'i dkyil 'khor du sbyangs /
slar 'od zer tshur 'dus /
mdun bskyed kyi zhal du zhugs nas thugs kar 'khor bas dgyes pa bskyed /
dbang byin dngos grub tha dag sngags phreng gnyis pa'i rnam par sbyor mtshams nas thon /
bdag bskyed kyi rdo rje'i sbub brgyud snying ga'i sa bon la thim par bsam pa thun gyi phyed tsam bya'o //
de lta bu'i tshul gyis bzlas pa rab 'bru 'bum /
'bring 'bum phrag bcu gnyis /
tha ma bdun 'bum tsam thems nas /
las la sbyor ba ni /
bzlas dmigs kyi skabs su gsang bdag thugs kar pad+ma dmar po 'dab ma brgyad pa'i lte bar lha 'dre spyi srog tri /
'dab ma brgyad la sde brgyad srog yig 'bru brgyad mgo nang bstan gdan thabs su bkod pa'i steng du nyi dkyil sa bon sngags phreng bcas gsal gdab /
rtsa bsnyen bzlas pas thugs srog 'od kyis gzi byin bskyed cing sngags phreng 'khor tshul sngar ltar las /
'od zer tshwa tshwa 'jig rten gang bar 'phros pa thams cad kyang khro rgyal yak+sha me dbal rdo rje phur pa lcags sdig bsnams par 'gyur te dam sri 'byung po gdug pa can gzir mnan dbang du bsdus /
ma rungs pa thams cad dus mtha'i mes rtsa sbur bcom pa ltar rdul du brlag par bsams la me dbal gyi sngags sham btags pa rtsa bsnyen gyi sum cha phyin ci lcogs bzla /
de la nus pa thob nas lha 'dre'i srog sdud cing bcun pa'i dmigs gnad nang sgrub tu 'byung ba ltar byas la sde brgyad kyi sham 'dogs sbyar ba'ang sngar gyi bcu cha tsam bzla zhing sngags kyi rno so 'byin 'jug gang dgos dang /
lam khyer hU~M bzlas kyang bya'o //
'di tsam las mi 'grub na gong gi sgrub pa'i bzlas pa thems nas go cha lha lnga spyi dril bzlas pa ci 'grub dang so so'i spro bsdu'i dmigs gnad spyi 'gre sbyar /
las sbyor grub nas gsham gsal rjes kyi bya ba la 'jug
/nang sgrub dang sbrel na 'di nyid kyi bsnyen sgrub grub pa'i tho rangs sam snga dror gtor 'bul tshogs mchod dang dngos grub len chog mdor bsdus rjes chog tshang bar byas te /
dgong thun nas nang sgrub la 'jug
/phyi nang gsang gsum ka'i bsnyen tshad re re bzhin mi 'khyol na nang sgrub rtsa ba yin pas bsnyen tshad longs par bya /
phyi gsang gnyis bdun phrag gsum nas re re yan gyi 'brel 'jog tsam bya'o /
!
/gnyis pa nang sgrub la /
thog mar bca' gzhi gshom bkod ni /
gzhung las phyi dkyil 'khor bum pa /
nang thod pa bdud rtsi /
gsang ba me long sin+d+hu ra'i dkyil 'khor /
yang gsang bla rdo /
srog 'khor /
shel /
me long /
rma bya'i mdongs /
kha skong gtor ma /
sgrub phur dang las phur rnams rten 'brel bkod legs par bya /
zhes gsungs pas dkyil 'khor drag dkyil spyi 'gro snam bu bzhi ma'i lte bar chos 'byung dmar po'i phyi rol du rtsibs bzhi dang /
de phyir rtsibs bcu rnams sngon po /
rtsibs mchan dang gong ras dmar po bya /
sgo rdzogs ma nus na lha gnas kyi phyi rim du rdor ra me ri bris pa tsam gyis kyang don grub bo //
gzhan rnams gzhung mthun tshang ba grub na rab mi 'grub na phyi sgrub skabs su bshad pa tsam gyis kyang rung zhing phyi nang sbrel na dkyil 'khor brje zhing gtor mchod rnams kha gso bar bya'o //
nyams len dngos la bsnyen sgrub las sbyor gsum du gsungs shing de dag gi 'don bya ni /
sngon 'gro rnams sngar smos pa ltar song nas /
nyin dang por gzhi bdag dkar gtor btang /
bskyed rdzogs 'bring po'i las byang ltar mtshams lha'i nga rgyal bzung ste bgegs la gtor ma sbyin cing mtshams gcod srung 'khor nas brtsam ste las byang nyid mthar chags su gtang ba las ting 'dzin rnam gsum dang /
thugs kar gtsug tor 'khor los sgyur ba sogs srung 'khor gsal 'debs kyi sh+lau ka'i 'phros su khro bcu'i srung zlog gi shog dril sbyar la hU~M bzlas brgya stong ci 'grub /
zlog pa'i sngags ring bdun nam nyer gcig
/sham bu gsum bdun gang rung bzla /
thun phyi ma rnams la mang gis dogs na hU~M bzlas dang dmigs pa gsal 'debs re tsam byas pas chog
/dngos gzhi lha bskyed skabs zur gsal rtsa ba'i sgrub pa nyid sbyar ba tsam las gzhan cho ga'i 'gros dang thun gcod tshul sogs phyi sgrub ji lta bar lag tu blang bar bya'o //
sgom don rgyas pa smos su ma longs pas drag po'i bskyed rim spyi dang bye brag gi rnam bshad sogs las rtogs par bya dgos la /
sgos chos bye brag pa cung zad smos na /
srung 'khor skabs rgyu'i he ru ka sku chos kyi dbyings dang mnyam pa'i thugs kar gtsug tor 'khor los sgyur ba'i khro bo ser po g.yas gser gyi 'khor lo rtsibs stong 'phyar thabs dang /
g.yon sdig mdzub mdzad pa rgyu yi he ru ka dang dbyer med pa'i lte ba'i rtsa mdud rnam thar sgo gsum gyi mtshon don chos 'byung zur gsum rtsa ba phra ba 'phel kha gyen du bstan pa /
rgya khyon dpag tu med pa'i nang ngos kha g.yel mtshams kyi thad du sna tshogs pad+ma 'dab ma stong gi ze'u 'bru la nyi dkyil gyi steng du rgyu'i sa bon las hU~M sngon po spros /
zhu ba las sna tshogs rdo rje rgya gram rwa nyi shu pa'i sa gzhi blos khyab tshad du bsgom pa'i mtha' skor du /
gnam lcags rdo rje gyen 'grengs kyi ra ba /
steng du rdo rje'i gur tog dang bcas pa srid rtse dang mnyam pa /
ra gur gyi mtshams su bla bre /
thams cad kyi ra bar srub rnams rdo rje phra mos bkang ba zhun thebs pas kun nas dum bu gcig tu gyur pa'i rnam pa can /
ra gur gyi phyir rdo rje'i phreng ba rgya gram du bcings pa'i drwa ba dang de dag gi drwa mig rnams su khro chung mtshon cha thogs pas srung ba /
de las 'bar ba'i me lce shin tu rnon po dang /
me stag las mtshon cha dang tshwa tshwa lcags sdig gi rnam par skar mda' ltar 'phros pas phyogs kun sreg cing thal bar byed pa /
de dag gi phyi rol gyi gnam sa bar snang g.yo byed me rlung 'khor lo spu gri reg gcod du 'khor bas bgegs rnams kyis glags lta ba'i skabs med par bsam pa ni thun mong gi srung 'khor ro //
gur khang de'i nang dbus rdo rje'i lte ba la rgyu yi sa bon las hU~M spros pa zhu ba las gnam lcags pha lam gyi 'khor lo sngon po rtsibs bcu pa nang khong stong sbubs rnams stong pa rgya dpangs chos kyi dbyings dang mnyam pa rtsibs rtse rnams ral gri so gnyis kyi rnam pa rno ngar dang ldan pa'i steng 'og gi rtsibs gnyis dril bu kha sbyar lta bu'i rtse mo gnyis mdung so lta bur rno ba ra gur gyi rgya gram steng 'og la zug pa phug gsor bzhin dal ba'i gnas med par g.yas su 'khor ba rtsibs so so'i thad kyi bar snang du phyogs gang la ma reg pa'i sar /
pad nyi phyogs skyong gi gdan la khro bo sku mdog phyag mtshan sogs gzhung gsal ltar la steng gi hU~M mdzad /
'og gi 'khor los sgyur ba gnyis ma gtogs phyag g.yon rnams phur bus gzir ba /
khro bo'i chas rdzogs pa zhal nang bstan /
g.yon brkyang gis bzhugs pa /
phyogs bcu'i gdon rnams bsrung ba dang /
'gugs bsgral gyi las mdzad par bsam pa ni srung 'khor khyad par ba'o //
de nas dmigs pa gzhan gzhung gsal ltar la /
srung ba khyad par ba'i skabs su steng gi hU~M mdzad kyi thugs kar rdo rje'i lte ba'i hU~M gi khog par rang gi bla tshe a nr-i'i rnam pa dang /
gang bsrung ba dngos sam ming yig dang po bsgoms pa la hU~M gi 'od zer rdo rje phra mo'i rnam pa can gyis bsrung bya'i lus phyi nang thams cad rdo rje'i rang bzhin du gtams pas byin gyis brlabs par bsam /
yang khro bo rnams kyi thugs ka'i hU~M las hU~M yig dpag tu med pa 'phros pas /
gang bsrung ba'i gnas lus longs spyod thams cad kyi 'gal rkyen bsal /
gdon bgegs thams cad tshar bcad /
nad dang sdig sgrib dag nas rdo rje'i rang bzhin du gyur /
slar hU~M yig rnams tshur 'dus pa dang mnyam du ye shes khro tshogs thams cad kyi thugs rje byin rlabs thams cad rtsa ba'i hU~M dang ming yig la thim par bsgoms la hU~M bzlas bya /
de nas zlog sngags bzla ba'i skabs su /
'khor los sgyur ba'i thugs kar bsrung bya bsgom pa dang /
khro bo rnams zhal phyir bstan nas g.yas brkyang gi stabs dang /
rtsibs rtse drag tu 'khor ba'i rno dbal gyis dgra gdon gyi lus tshal par gtubs /
rtsibs mchan gyi sdig pa rnams kyis hab thob tu zos par bsgom pa tsam khyad par ro //
skabs su khro bo bcu las spros pa'i khro chung skar mda' ltar 'khrugs shing rlung ltar 'tshubs pas gnod byed thams cad phyi mthar bskrad bsdig gzir nas rdo rje'i drwa mig las zhal phyir gzigs te srung zlog gi sngags sgra 'brug stong ldir ba lta bu'i gur khang zla gsang lhun grub gzhom med rdo rje'i rang bzhin du gyur par bsam /
sham bu btags pa'i tshe /
'og phyogs sa gzhi me'i 'khor lo tsha zhing sreg pa g.yon du 'khor bas gnod byed thams cad bsregs /
bar snang rlung gi 'khor lo ljang gu 'khor bas gnod byed rdul phran ltar gtor /
steng nam mkha'i 'khor lo sngon po g.yas su 'khor bas rang gzhan gyi nad gdon sdig sgrib byings rmugs 'thibs gsum la sogs pa thams cad rang bzhin med pa'i dbyings su sbyangs par bsams la lta bas rgyas gdab bo //
de nas rgyu'i rdo rje 'dzin pa dang srung ba'i lha dbyer med pa'i thugs ka'i sa bon las 'byung rim ri rab gzhal yas khang /
pad+ma /
dur khrod /
rdor ra /
me ri sogs drag po'i gzhal yas mtshan rdzogs kyi lte bar /
gtso bo nyid rgyas par mngon byang lnga bskyed bya /
bsdu na nam mkha'i rgyu'i sa bon gdan la bab pa las /
gtso bo bcom ldan 'das dpal chen pad+ma drag po yab yum dpal dang dur khrod kyi chas yongs su rdzogs pa /
de'i dpral bar gshin rje gshed ser po phyag g.yas g.yon thod dbyug thod khrag 'dzin pa /
mgrin par rta mgrin dmar po dbyug to dang thod khrag 'dzin pa /
dbu gtsug rta zhal ljang gu de gnyis dur khrod kyi chas can /
thugs kar rdo rje gtum po mthing ga rdo rje dang dril bu dkur brten pa /
dar dang rin chen rus pa sbrul gyis brgyan cing stag sham can /
lte bar phag mo mthing nag la mkha' 'gro rigs bzhis bskor ba /
rgyan cha lugs spyi mtshungs /
gsang bar yak+sha me dbal mthing nag phyag g.yas rdo rje me'i tshwa tshwa can phyar zhing g.yon lcags sdig dang me zhags 'dzin pa /
dur khrod chas rdzogs pa /
de lnga'i thugs kar nyi gdan la ya hrIHhU~M hrIHhU~M rnams so so'i mdog mtshungs /
dbu gtsug tu pad+ma khyung chen dang rigs bdag
/phyi rol phyogs bzhir gtso bo'i ye shes kyi rang mdangs drag po rigs bzhi rang 'od kyi yum dang bcas pa /
de rgyab gnam lcags kyi 'khor lo rtsibs bcu'i steng du khro chen bcu dmar nag zhal gsum g.yas dkar g.yon dmar /
phyag drug g.yas gsum rdo rje kha T+wAM tho ba /
g.yon gsum thod khrag lcags sdig tsit+ta bsnams pa /
sku smad lcags phur dur khrod chas can /
sgo bzhir rnam rgyal dkar po g.yas tho ba /
gshin rje gshed ser po be con /
rta mgrin dmar po dbyug to /
bdud rtsi 'khyil pa ljang gu rgya gram phyar zhing g.yon rnams phur bu 'dril ba /
khro chas spyi ltar gsal btab la bdag mdun me ri 'dabs 'brel tshul du bskyed /
thugs srog dang gnas gsum byin rlabs /
spyan 'dren /
bzhugs gsol /
mchod bstod kyi bar 'don chog dang mthun par bsgom /
don rnams re re bzhin gsal thebs nges par bya'o //
de nas bzlas pa'i thog mar lam dbang rang gzhung ltar ram mi shes na tshig bdun gsol 'debs kyis lam dbang spyi mthun blang /
dzapa? skul gyis gsal btab cing lha'i gsal snang la sems rtse gcig tu bzung //
dgongs pa mi 'gyur ba'i gzer gdab /
phreng ba byin brlabs la /
zhi bsnyen sngon du song ba yin na /
skabs 'dir gsol 'debs byin rlabs 'beb pa'i tshul du brgya rtsa lta bu nyung ngu res chog
/zhi bsnyen ma song na ma mtha' 'ang 'bum phrag tsam ma song thabs med pas de la bungs bskyed /
nang sgrub dngos la /
bsnyen sgrub las gsum du yod pa'i dang po bsnyen pa la'ang gnyis su yod pa las /
bdag byin gyis brlab pa bsnyen pa'i yan lag zla ba skar phreng lta bu'i dzapa? dgongs ni /
bdag nyid gtso bo'i thugs ye shes lnga'i 'od khyim gur phub pa lta bu'i dbus su gsang ba'i bdag po'i thugs kar /
ye shes sems dpa' gtum drag dmar nag rgyan rdzogs tshon gang ba /
de yi thugs kar nyi ma'i gdan la ting 'dzin sems dpa' gnam lcags kyi khro bo'i rdo rje sngon po rtse dgu rwa gdengs pa'i lte bar pad+ma dmar po 'dab brgyad kyi sbubs su dregs pa rigs bsdus kyi srog yig brgyad gdan thabs su bkod cing rang la gang gnod tshabs che ba nyid dbus su bcug pa'am /
spyi tsam du triHdbus su bcug pa'i steng du nyi ma'i gdan la snang stong dbyer med kyi ngo bo hU~M dmar nag dang hrIHmthing nag zhal sbyor gyi rnam pa'i mdun nas brtsam sngags 'bru nyer gcig po 'greng stabs zhal phyir bstan /
yig mjug g.yon skor gyis bkod pa kha dog dmar po mu tig dmar po'i phreng ba bsgrigs pa lta bu la dmar shes che ba'i sna lnga'i 'od zer bltar mi bzod pa dang /
mgar gyi tshwa tshwa lta bu'i zegs ma 'phro ba la dmigs pa gtad pa gtso cher bya /
skabs su rig sngags kyi 'od zer dang /
thugs srog las 'od zer me'i phreng ba lta bu mdun rgyab steng 'og go mtshams med par spros pas phyogs dus kyi rgyal ba sras bcas rnams dang /
gdod nas bzhugs pa'i dpa' bo rnal 'byor ma thams cad bde stong gi mchod pas mnyes par byas /
rigs drug gi sdug bsngal sbyangs nas bde ba la bkod /
'od zer tshur 'dus sa bon la thim pas gzi byin cher 'bar bas bdag nyid kyi nad gdon sdig sgrib thams cad ba mo nyi mas bzhu ba ltar gyur /
dbang dang byin rlabs dngos grub mchog gi snod rung du byin gyis brlabs par bsams la bzlas pa stong tshigs bya tshul phyi sgrub skabs dang mtshungs /
thun mthar go cha la dmigs te /
oM ya mAn+ta ka h+ya grI ba badzra pA Ni DA ki nI ha ri ni sa yak+sha hU~M phaT:
ces spyi dril dang /
phyi 'khor gyi thugs dam bskul bar mos la /
a ya ma du ru tsa sha na sa ma ya hU~M phaT:
ces pa'ang cung zad bzlas la mjug gi bya ba'ang sngar ltar ro //
gnyis pa nye bsnyen gyi yan lag 'gal me klad 'khor lta bu'i dzapa? dgongs gzhung gzhan du do li ste khyogs kyi bzlas pa ni /
gtso bo'i thugs srog shin tu gsal ba mig gis blta bar mi bzod pa'i gzi byin oM sogs sngags phreng la phog pas gtso 'khor byin gyis brlabs pa'i tshul gyis nus rtsal 'bar /
yi ge rnams gdan las cung zad 'phags nas /
dang po dal bu'i tshul dang /
rim gyis 'gal me'i 'khor lo bzhin 'khor bas 'od zer 'bar nas gtso 'khor gzhal yas khang dang bcas pa gsal snang dang bde stong gi ye shes spar /
slar yang yig 'bru so so las yi ge de 'dra ba re gcig rjes gcig non du reg la ma 'byar ba 'od zer gyi drwa bas lu gu rgyud du sbrel ba nar gyis byung /
rdo rje'i dbus rwa nas ye shes sems dpa'i zhal nas thon /
yab kyi zhal nas yum gyi zhal du zhugs /
sku'i dbyibs brgyud /
pad+mar son /
yab kyi nor bu'i lam nas sku'i dbyibs brgyud /
ye shes sems dpa'i gsang bar brgyud /
rdo rje'i dbus rwa nas thugs srog sngags phreng la thim pas nyon mongs dang shes bya'i sgrib pa bag chags bcas sbyangs /
zag med dga' ba bzhi'i ye shes rgyud la skyes te sku bzhi mngon du gyur par bsams la bzla'o //
gnyis pa sgrub pa la'ang gnyis te sgrub pa'i yan lag dang po mdun bskyed la dmigs pa'i do li'i bzlas pa ni gong gi phyi sgrub ltar ram /
yang na /
bdag gi thugs ka'i sngags phreng las ye shes lnga ldan gyi 'od zer sngags phreng gi rnam par thon /
rdo rje'i rwa rtse /
ye shes sems dpa' dang yab zhal brgyud /
mdun bskyed kyi zhal nas zhugs te bdag bskyed ji lta ba'i thugs ka'i sngags 'khor bkod pa la thim pas gzi brjid 'od zer rab tu 'bar /
de las 'od zer gyi drwa ba 'khor 'das kyi zhing kun khyab par 'phros pas rtsa gsum rgyal ba sras dang bcas pa mchod cing thugs dam bskul /
'gro ba rigs drug bar do dang bcas pa'i sdig sgrib sdug bsngal ma lus pa sbyangs /
'od zer me phung 'bar bas dgra bgegs thams cad tshar bcad nas snod bcud dag pa'i 'khor lor sbyangs /
'od zer slar 'dus te mdun bskyed yab yum gyi zhal du zhugs shing thugs kar 'khor bas bde ba'i mchod pas mnyes te thugs rgyud bskul /
sku gsung thugs yon tan phrin las dang bcas pa'i dngos grub thams cad 'od zer sngags phreng gi rnam par yab yum so so'i sku'i dbyibs brgyud sbyor mtshams nas thon pa'i tshe /
'od zer sna tshogs 'phros pas 'khor 'das thams cad pad+ma drag por gsal ba'i gnas lnga nas dbang dang byin rlabs dngos grub thams cad yi ge dpa' bo 'bru lnga'i rnam par bsdus te sngags phreng la thim /
de nyid bdag bskyed yab yum gyi sbyor mtshams rdo rje'i sbubs nas zhugs te thugs ka'i sa bon sngags phreng dang bcas pa la thim pas mchog thun mong gi dngos grub thob /
slar yang sngags phreng dmar po rab tu 'khor ba'i 'od zer ye shes lnga ldan gyi me 'od cher 'bar bas rgyu las dang nyon mongs sdig sgrib /
'bras bu nad gdon bar gcod thams cad skad cig gis bsregs shing sbyangs nas /
che mchog pad+ma drag po'i gsang gsum yon tan phrin las dang dbyer med pa'i bdag nyid du gyur par bsams la bzla'o //
yang rgyal po'i pho nya 'gyed pa lta bu'i dzapa? dgongs ni /
rang gi thugs ka'i sngags phreng las dkar po shas che ba'i 'od zer steng 'og phyogs mtshams thams cad du 'phros te khyab pas skye 'gro'i nyon mongs gti mug dang dud 'gro blun rmongs kyi sdug bsngal sbyangs /
snod kyi 'jig rten stug po bkod /
bcud kyi sems can bud+d+ha drag po rtsal du gyur par mos la bzla /
drag po rigs bzhi la des 'gres te /
thugs kar pad nyi la so so'i sku mdog dang mtshungs pa'i rdo rje hU~M yig sngags phreng g.yas su 'khor ba'i 'od zer gyis /
zhe sdang dang dmyal ba tsha grang /
nga rgyal dang lha mi'i sdug bsngal /
'dod chags dang yi dwags bkres skom /
phrag dog dang lha min 'thab rtsod kyi sdug bsngal sbyangs /
snod mngon dga' dpal ldan bde chen las rab rdzogs /
bcud rdo rje rin chen pad+ma karma drag po rtsal gyi skur gyur par dmigs la rtsa bsnyen bzla'o //
gnyis pa sgrub pa chen po'i yan lag bung ba tshang zhig pa lta bu'i dzapa? dgongs ni /
bdag mdun gyi thugs srog sngags phreng dang bcas pa'i 'od zer rigs drug gi gnas su khyab par spros pas snod gzhal yas khang /
bcud thams cad pad+ma drag po'i skur sad pa thams cad kyi zhal nas sngags kyi sgra dbyangs bung ba tshang zhig pa lta bur sgrog par dmigs la /
gzugs thams cad snang stong lha'i sku
/grags pa thams cad gzhom med sngags kyi rang sgra
/rtog tshogs thams cad rang byung ye shes kyi rol par shes pas bzla /
de lta bu'i rim pas rtsa bsnyen thems nas 'khor gyi bzlas pa rgyas par spro na go cha lha lnga'i sgos sgrub ltar sbyar /
mdor bsdus tsam du gnas so so'i lha rnams kyi thugs srog sngags phreng las 'phros pa'i 'od zer lus kyi nang gang /
'jig rten thams cad du khyab pas bdag gzhan rnams kyi lus ngag yid gsum 'pho ba bya byed dang bcas pa'i sgrib pa sbyangs nas lha lnga'i go 'phang la bkod /
rtsa gsum rgyal ba rnams mchod pas mnyes /
sku gsung thugs yon tan phrin las dang bcas pa'i byin rlabs bsdus nas gnas lnga so sor thim par mos la spyi dril kho na khri 'bum ci 'grub bzlas pa tsam gyis 'thus par bya'o //
gsum pa las sbyor la spyi dang khyad par gnyis las dang po ni /
bdag mdun thugs ka'i sngags phreng shugs drag tu 'khor bzhin pa dang /
yig 'bru re re'i nus stobs kyis kyang las rab 'byams skad cig la sgrub nus pa de nyid las 'od zer kha dog lnga ldan gsal la 'tsher ba dpag tu med pa ba spu'i bu ga nas phyogs mtshams steng 'og mtha' dbus thams cad du khyab par 'phros pas /
dkar pos 'jigs brgyad zhi ba /
ser pos 'byor drug spel ba /
dmar pos mos bzhi 'du ba /
ljang gus drag shul gyi las chen bcu sogs thun mong dang /
mthing gas shes nyon gyi sgrib pa zhi ba dang /
lung rtogs kyi yon tan rgyas pa /
thar pa dang rnam mkhyen dbang du byed pa /
rtogs pas bdag dang thugs rjes gzhan sgrol ba sogs mchog gi las chen bzhi /
grub pa brgyad /
rig 'dzin bzhi sogs kyi yon tan ma lus pa rang dbang du byas pas srid zhi'i dbang phyug tu gyur par bsams la rtsa bsnyen sham du /
shAn+tiM puSh+TiM pa shaM mA ra ya phaT:
btags pa bzla'o //
gnyis pa khyad par ba ni /
bdag dang mdun bskyed gnyis ka'i mdun du las byed yak+sha me dbal dang /
sprul pa'i pho nya za byed mi srun lcags  sdig nag po yang 'khor dregs pa sde brgyad bcas drag po'i las la rngams shing rings pa'i tshul gyis gnas par gsal gdab /
bdag mdun thugs srog sngags phreng dang bcas pa las 'od zer tsha zhing rtsub pa 'phros pas bka' sdod las mkhan rnams bskul pas so so'i snying ga'i sngags phreng me lce glog zhags kyi rnam par 'tshubs pas stong khams g.yengs shing srid rtser 'bar ba las /
me dbal khyung mtshon sdig pa'i tshwa tshwa dang /
drag sngags dang /
hU~M sgras g.yo zhing ldeg la /
srid pa gsum gyi rgyal bsen dam sri thams cad me rdzas la me mched pa bzhin bsregs /
dwangs ma srog snying 'bru brgyad kyi rnam par bsdus nas rtsa gdan gyi srog yig la bstims pas gar 'khyams rang dbang med par gta' ru bzung /
slar yang thugs srog gi zhabs kyu shin tu rnon po lcags sreg lta bus phug cing gzir bas gzi byin nus mthu thams cad 'ub kyis bsdus pas snang srid kun gyi spyi dpal chen por gyur pa'i dpa' gding bskyed cing rtsa sngags la me dbal sngags sham btags pa gong bsnyen gyi bcu cha tsam mam gang 'os bzla /
de nas rang la gang gnod pa'i sde brgyad kyi srog dbus su gtems te drag po sngags kyi man ngag ltar sham 'dogs bye brag pa sbyar ba'am /
spyi tsam du dmigs gnad bshad ma thag pa dang rtsa bsnyen me dbal bcas pa'i sham du sde brgyad spyi dril btags pa khri tsam bzla ba ni drag po'i dmigs pa yin la /
zhi ba gtsor bton pa'i lam khyer thams cad du /
thugs ka'i hU~M las spros pa'i hU~M gis snang srid khengs shing /
lhag par gang gnod pa'i bgegs kyi snying du zhugs pas rgyud grol nas byang chub kyi sems dang ldan nas 'od phung du yal bar bsam mo //
de rnams la zhag grangs ring thung gi khrigs kyang dus bsnyen zla drug lta bur mtshon na /
zla ba gcig dang zhag bcu bsnyen pa /
zla bzhir sgrub pa /
zhag nyi shu po la las sbyor bya ba lta bu'i 'gres su sbyar ro //
de lta bu'i tshul gyis nang sgrub grub nas re zhig rdzogs par byed na rjes kyi bya ba kha skong sbyin sreg bcas grub par bya'o /
!
/gsum pa gsang sgrub ni /
bca' gzhi gshom bkod nang sgrub dang sbrel na de kas 'thus shing de nyid snga dro grub nas phyi thun la dbu 'dzug ste /
'don 'grigs dang thun gcod tshul nang sgrub dang mtshungs /
bsgom don gyi khyad par /
dkyil 'khor yongs rdzogs rtsa ba'i sgrub pa ltar gsal ba'i gu ru drag po yab kyi dbu gtsug tu rta zhal ljang gu 'tsher zhing sku la dpal gyi chas bcu rdzogs pa /
yum gyi spyi bor phag zhal mthing skya ngur sgra sgrog pas mtshan pa /
yab kyi sku snang stong sgrib bral du gsal ba'i nang du rtsa gsum 'khor lo lnga'i lte bar go cha lha lnga /
de lnga'i thugs kar drag po rigs lnga yab yum rnams bsgom ste /
spyi bor rdo rje drag rtsal yab yum dkar po /
mgrin par pad+ma drag rtsal dmar po /
thugs kar bud+d+ha drag rtsal mthing nag
lte bar rat+na drag rtsal ser po /
gsang bar karma drag rtsal ljang gu
/thams cad kyang zhal gcig phyag gnyis rdo rje dang lcags sdig 'dzin cing yum dang 'khril ba /
dpal dang dur khrod kyi chas ldan rta zhal dang phag zhal gyis mtshan cing rang 'od kyi klong du pad nyi'i gdan la brkyang bskum gyis bzhengs pa /
'khor gyi drag po rigs bzhi'ang yum dang sbyor zhing rta phag gi zhal can du gsal gdab /
bzlas pa'i skabs /
drag po rigs bzhi'i thugs kar pad nyi'i gdan la rdo rje gyen 'greng re re'i lte bar so so'i sa bon zhal sbyor du bsgom ste /
spyi bo nas rim bzhin /
ra ha /
hri ni /
hU~M hrIH
tsa ri /
ya sa /
zhes pa rnams kyi mthar drag po rtsa ba'i sngags yig ngo phyir bstan du bskor ba gsal gdab /
lugs 'di'i bsnyen sgrub zab cing rgyas la phal cher rlung bum pa can dang sbyor dgos kyang 'dir rlung la sbyangs pa med pa'i dbang du byas te /
bsnyen pa ni /
zhi dzapa? gsol 'debs kyi tshul du bzlas pa sngon du 'gro bas nang sgrub ltar zla ba skar phreng gi dzapa? dgongs dang ldan pas bzlas pa bya /
sgrub pa ni bar rlung bzung zhing yid bzlas sam shub bur bzlas pa'i rkyen gyis gnas lnga'i drag po rigs lnga dang /
rtsa 'dab la gnas yul gyi dpa' bo mkha' 'gro yab yum rnams phan tshun rjes su chags pa'i mes bzhus pa'i byang sems spyi bo'i rtsa 'khor sogs la rim gyis babs pas /
rtsa 'khor gyi lha rnams yas bab lugs 'byung gi dga' ba bzhi dpe'i ye shes sku nyams su bstar bas bde ba chen po'i ros mnyes par bsams la mnyam par bzhag pa mtshon byed kyi tshul dang /
yum gyi nyi ma'i khams 'dzab rgyun dang gnyis su med pa yang yab kyi bde bas bskul bas d+hU ti'i mas sner dkar dmar mnyam par sbyor ba'i rang bzhin lhan skyes kyi bde ba chen pos brjod bral rnam par mi rtog pa'i ye shes 'pho med du bcings pa mtshon bya don gyi chos nyid la bzhag mthar /
slar yang gsang ba nas lte bar ldog pas dga' ba'i ye shes nas rim par spyi bor son pas lugs ldog mas brtan dga' bzhi'i tha ma lhan skyes kyi dga' ba la sleb par byas nas bde stong gi don la mnyam par 'jog pa ni mthar thug gi bzlas pa'o //
de lta bu'i dmigs pa'i rim pa la sems 'dzin bzlas pa dang bcas gnad du bsnun pas bde stong gi ye shes rgyud la skyes pa'i tshe na mchog gi dngos grub mngon du 'thob pa ste /
rdo rje theg pa'i rgyud sde rab 'byams rgya mtsho'i rdzogs rim mthar thug dang /
gzhung 'di nyid nas kyang bzlas pa'i snying por gsungs pas 'di kho na la gtso bor dril ba gnad zab bo //
las sbyor ni /
gzhung las /
rang nyid gnad la dbab pa kho na 'o :
zhes gsungs pa ltar yul sems tha dad du bzung nas snang ba la blang dor byed pa spangs te rang rgyud rtog sgrib sbyong ba yin pas /
dmigs gtad mtshan ma'i 'dzin rtog dang bral bas gnas lugs ma bcos pa'i ngang du yengs pa med par bzhag la bzlas pa bya /
skabs su yang gsang hU~M gi bzlas pa bya ste /
thugs ka'i hU~M dmar nag las 'od zer phyogs bcur 'phros /
rtsa gsum rgyal ba sras dang bcas pa'i byin rlabs phrin las nus mthu thams cad hU~M yig gi rnam par bsdus te thugs srog la thim /
de las hU~M yig dpag tu med pa 'phros pas snang srid thams cad gang /
de rnams khro bo yak+sha me dbal mthing nag rdo rje dang lcags sdig 'dzin cing dur khrod kyi chas kyis brgyan par gyur te zhal nas hU~M sgra 'brug ltar sgrog par bsams la /
gzugs snang thams cad yak+sha me dbal /
grags pa hU~M gi rang sgra
/drag rtog 'od gsal ye shes chen po'i rol pa lam du khyer ba'i ngang /
hU~M hU~M hU~M/
zhes sum sbrel gyi bzlas pa bya'o //
hU~M sgrub 'di nyid phyi sgrub la'ang sbyar na /
legs so //
de ltar phyi nang gsang ba gsum ka'i thun mtshams rnams su las sgrub pa dang bar chad sel phyir nang dgong du phyi nang gi gtor ma'i rnal 'byor /
zas kyi bya ba bsod nams kyi tshogs su bsgyur phyir snying ga'i hU~M las me 'bar bas drag po me yi rang bzhin zhal hU~M dmar kha gdangs pa'i rnam par bza' btung thams cad nang gi sbyin sreg tu phul bas phung khams kyi lha rnams mnyes shing  phrin las 'grub par bsams pa bza' ba'i rnal 'byor /
spyod pa rnam par dag phyir /
hrIH
ma skyes stong pa sogs kyis snang spyod thams cad lha sngags ye shes kyi 'khor lor 'byams klas pa thun mtshams kyi rnal 'byor //
gnyid dge bar bsgyur phyir nyal ldang gi rnal 'byor rnams bya /
skong tshogs ni rgyun du grub na shin tu legs la mtshams kyi thog mthar nges par bya'o //
thun mtshams la'ang dgos med kyi gtam /
sos dal rnam g.yeng mi byed /
lha sngags yang yang gsal gdab cing /
bzlas pa ma chad par bya ba sogs bsnyen sgrub spyi la gces pa'i spang blang gi gnad rnams gzhan dang mtshungs par shes par bya /
bsnyen tshad ni /
las byang me rlung las /
skyon med gsal dag ma bslad pas :
'bru 'bum bzlas pas nus pa thon :
zhes dang /
rtsa rgyud las /
'bru 'bum zla drug lo gsum sogs :
phyi nang rtags rdzogs mchog tu gces :
zhes gsungs pas /
grangs bsnyen nam /
las rung la 'bru 'bum /
dus bsnyen zla ba drug
/mthar phyin lo gsum mam ji srid rtags mthong gi bar te /
rtags kyi rim pa'ang /
rtsa rgyud las /
dngos nyams rmi lam chos thos dang :
ting 'dzin dbang thob mngon zhen bral :
nyi zla shar dang gter rnyed dang :
rdzing 'dor rir 'dzegs gzhan gyis bkur :
rang gzhan 'dod don 'grub pa'i rtags :
zhes rab 'bring tha ma'i grub rtags rnams thob nas rdo rje'i las rab 'byams bsgrub pa la bsnyeng pa med pa'i dbang phyug chen por 'gyur bar gdon mi za'o //
de ltar ma yin par ngan pa'i mtshan nyid ni /
de log khu 'phrig spang la bsgrub :
zhes pas gong las log pa'i rmi ltas ngan pa byung yang the tshom 'khu 'phrig mi byed par rmi lam lta bur rang bzhin ma grub par shes par bya'o //
don la bzang ngan gyi mtshan ma gang byung la re dogs dga' sdug gi rtog pa bor la dge sbyor gyi srang du chud pas rang babs su bzhag par bya ba gnad yin no /
!
/rtsa ba'i gsum pa rjes mthar dge'i rim pa ni /
phyi nang gsang sgrub gsum ka'am /
snga ma gnyis gang rung grub pa'i rjes kyang rung ste /
nangs par grol rgyu'i de ring gi dgong mo nas mchod gtor rnying pa kha gso zhing gsar pa mang du bsham /
thor thun 'gor mtshams gcod dang byin 'beb nan tan bya /
bzlas pa stong tsam gyi mthar /
byin 'beb dang bdud rtsi'i sngags lan bdun gyis nang mchod byin brlabs la sman mchod dang bshags pa bya /
dngos grub blang pa'i dzapa? kyi tshe dmigs pa ni /
rgyal ba thams cad kyi dbang byin rlabs nus mthu gzi brjid thams cad sngags 'bru dang 'od zer gyi rnam pas mdun bskyed kyi dkyil 'khor dang bsgrub rdzas la thim /
de nyid kyi gnas gsum las dkar dmar mthing ga'i 'od zer dngos grub kyi rnam par bar ma chad du byung ba rang gi gnas gsum du thim pas dngos grub kyi dbyig tu gyur par bsams la /
rtsa sngags kyi mthar /
kA ya sid+d+hi oM/
wA ka sid+d+hi AH
tsit+ta sid+d+hi hU~M:
sarba sid+d+hi hrIH
zhes btags pa mang du bzlas nas dngos grub bskul ba /
hU~M hrI:
dur khrod gsang chen rol pa'i dkyil 'khor 'dir :
rgyan ldan 'ja' 'od 'khrugs pa zhi ba'i dbyings :
ye shes rab 'bar 'khrugs pa drag po'i klong :
zhi khro glog ltar 'khyug pa'i tshogs khang 'dir :
sna tshogs rten 'brel rdzas rnams dpal du 'bar :
ye shes 'od la brten pa'i mched lcam gyis :
bla ma drag po bla med lung gi gtso :
dang po bskyed cing spyan 'dren bar du bsgrub :
rtse gcig yengs med gdung bas gsol 'debs na :
thugs rje'i bdag nyid don 'bras dngos grub stsol :
'dod 'jo'i ba dang 'dod 'byung dpag bsam shing :
ma rmos thog dang dbang rgyal nor bu'i char :
dgos 'dod 'bad med lhun gyis grub pa rnams :
da lta nyid du bdag la bstsal du gsol :
zhes pa'i skul tshig sngon du 'gro bas /
las byang ltar /
hU~M hrI:
ye shes rab 'bar dngos grub gter gyi mdzod :
sogs dang /
spro na /
dpal ldan sangs rgyas sku 'chang ba //
sogs kyis dbang blang /
sgrub rten rdzas rnams gnas rnams su gtug
/gtor zan dang bum chu myangs shing dngos grub la rol /
snga rabs pa rnams kyi phyag bzhes ltar rtsa ba'i dbang brgya rtsa blang ba yang spro na bya /
gzhan yang skabs 'dir srung zlog bsad pa'i las la sbyar bar 'dod na dngos grub blangs zin pa'i rjes thog der zlog dkyil /
gtor ma /
zor rdzas /
ling+ga /
thun chas bcas mthong brgyud kyi phyag bzhes bzhin bsham /
rkyang sgrub byed na las gsum so sor rtags mthong ngam /
zhag grangs tsam gyis kyang rung la /
'dir 'jug bde'i khyad par gyis sgom sgrub byed na /
tho rangs bsnyen pa /
snga dro srung ba /
phyi thun zlog pa /
srod la bsad pa rnams thun bzhi'i rim pas zhag bdun /
lnga /
gsum sogs bsgrubs rjes nub tha ma'i tshe 'phang /
bsreg
mnan gsum sogs kyis las mtha' bsdu bar bya zhing /
khyad par las gsum po de byed min gang ltar kha skong gi sbyin sreg ni nges par dgos pas sngags bzlas pa'i bcu cha'i sbyin sreg bya ste /
de'ang zhi ba'i sbyin sreg la rdzas gzhan grangs ci 'byor dang /
khyad par gyi rdzas ni til sngags 'bru 'bum phrag gcig dang khrir longs pa 'bul dgos la /
spel tshig ni /
ting nge 'dzin ma gsal ba dang sngags lhag chad kyi nyes pa thams cad shAn+tiM ku ru ye swA hA/
sbyar ba las cho ga'i lhag ma rnams spyi ltar ro //
gal te ma grub na sngags kyi kha skong rtsa snying gcig khri gcig 'bum bzlas kyang rung bar gsungs so //
de ltar las mthar phyin nas mtshams grol ba'i tshe na bsang gtor sogs kyis gtong rag dang /
mtshams tho'i ye shes pa gshegs bsdu bya /
mtshams grol nas kyang thog mar dam gtsang re gnyis dang /
de nas rim bzhin bag yangs kyis grib dang 'dris 'jug par bya'o //
de ltar bsgrubs pa'i 'bras bu ni /
dbyer med rang grol las /
rang nyid mos pa'i chos la bar chad med :
snang srid lha 'dres mi bzod bka' nyan cing :
'di phyir byang chub lam gyi gegs sel bas :
'di bsgrubs phyogs bcu'i sangs rgyas ma lus 'grub :
ces dang /
bzlas pa'i yon tan ni /
drag po sngags kyi man ngag las /
zhi khro yongs kyi spyi srog yang snying 'di :
brgya phrag bzlas pas las ngan sgrib pa sbyangs :
stong tsam bzlas pas phyi nang bar chad sel :
khri tsho bzlas pas sde brgyad bran tu khol :
'bum tsam bzlas pas mchog gi dngos grub thob :
ces dang /
snga ma las /
bdud rtsi yal bar ma dor bcud rol cig :
rjes 'jug pad 'byung nga yi thugs kar shog :
ces bslu med rdo rje'i gsung la yid gnyis med pas gdon 'dul rkyen zlog 'phral gyi nus pa rnyed pa'i bsam ngan dug ltar spangs la /
bdag gzhan gnod byed dang bcas pa dpal chen pad+ma drag po'i go 'phang don du gnyer ba'i lhag bsam bzang pos 'brel 'jog tsam byas pas kyang ji skad gsungs pa'i phan yon cha mthun nges par thob par 'gyur ro //
gzhan yang mi 'gyur ba'i gzer bzhi bdud bzhi zlog thabs drag po sngags kyi man ngag dang bzlas lugs gtso bor gyur pa'i blang dor dbye ba rnams gzhung don gong 'og dkyus su bsdeb cing /
snying po'i nyams len gyi gnad gzer don bsdus yid bzhin snying po ltar rnal 'byor gyi srog tu bzung na mdo sngags gnyis ka'i nyams len stan thog gcig tu tshang ba yin no //
rim gnyis mthar phyin bla ma'i sa mchog tu /
ye shes rab tu 'bar ba'i gzi byin gyis //
gnyis rtog 'byung po'i tshang tshing ka dag tu //
bcom nas lhun grub dag snang phyam bdal shog
/tshul 'di la gter chen yab sras gnyis kyi zhal lung gter gzhung dang bsdebs pa karma kun mkhyen gyi bsnyen yig dang /
grub dbang kun bzang nges don dbang pos brgyud pa'i gsung rgyun dang sbyar ba'i khyer bde nyung gsal bcas snang yang snga ma rgyas la nyog pa dang /
phyi ma la nang sgrub kho na las ma bshad pas 'dir dam pa de dag gi gsung nyid khungs su byas shing /
gtso bor gter gzhung ma bu rnams kyi dgongs pa gung bsdebs te don tshang khyer bde'i slad du /
pad+ma drag po'i sngags rig 'dzin pa dus zhabs rnal 'byor spyod pa'i gzugs brnyan pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
!
ye shes rab 'bar las :
sngags kyi las 'jug lha 'dre spyi chings bzhugs so :
ye shes rab 'bar las :
sngags kyi las 'jug lha 'dre spyi chings ni :
he ru ka la phyag 'tshal lo :[  \u0f88\u0f88\u0f88  ]lnga brgya'i tha mar mi rnams ma rungs shing :
sngon 'phral rang gzhan rkyen gyis mi khom pas :
sgrub longs med cing snying rus chung ba yis :
sngags kyi nus pa 'gyangs pa'i dus byung na :
sngags kyi las 'jug thabs kyi lam mchog 'di :
phyi rabs rjes 'jug rnams kyi skal bar shog :
sa ma yA:
rgya rgya rgya :
gro shog leb la sde brgyad srog 'khor dang :
de nyid spyi chings he ru'i bka' 'khor bri :
dang po he ru ka yi 'khor lo ni :
bzang po drug dang pany+tsa a mr-i tas :
rgya shog leb la mu khyud gsum ldan gyi :
dbus su hU~M dang /
yi dam lha'i srog thob par gyur cig :
las bzhi lhun gyis grub cing :
chos skyong rnams kyi rtsal thob cing gnad zin par gyur cig :
de'i phyir mu khyud la rtsa ba'i snying po bri :
de phyir mu khyud yangs par rtsibs brgyad kyi so so'i nang du mu khyud re re'i nang rtsibs drug re'i dbus su hU~M:
rtsibs la badzra :
hU~M:
rak+Sha /
hU~M:
yak+Sha /
hU~M:
phyi rol ye d+harmA dang 'dod spel bri'o :
gnyis pa chos skyong gi 'khor lo ni :
gri khrag dang btsan dug gis dug shog la mu khyud rim pa gsum bskor ba'i dbus su :
a ya ma du ru tsa sha na :
chos skyong zhing srung mar khas blangs pa'i sngon gyi dam tshig tshul bzhin sgrub pa pos gang bcol pa'i phrin las thogs med du mdzod cig :
de rgyab mu khyud la /
rtsibs brgyad nang mu khyud re bskor ba la :
rtsibs bzhi re'i lte ba brgyad du shar nas phyogs bzhir :
a ya ma du :
mtshams bzhir /
ru tsa sha na dang so so'i rtsibs bzhi re la /
shar du rtsibs bzhi la :
d+he wa rak+sha :
lhor ya ma rak+sha :
nub tu ma trag rak+sha :
byang du pra ma rak+sha :
shar lhor a sho rag sha :
lho nub tu rA tsa rag sha :
nub byang du yag ya rak+sha :
byang shar du nA ga rag sha :
phyi rim ye d+harmA dang 'dod pa'i phrin las bcol :
lha'i rigs su gtogs shing de'i rjes su 'brang ba'i srung ma dang de'i rjes su 'brang ba tha dag gis bka' dang dam las ma 'da' bar phrin las thogs med sgrubs shig :
ces bris pa'i 'khor lo kha sbyar te steng 'og go ma log par gzungs thag sna lnga'i chings byas te thod pa mtshan ldan gyi nang du gzhug ste ye shes rab 'bar sgrub gtor gyi 'og tu bzhugs su gsol :


bdag nyid bskyed rim tshul ldan gyis :
mdun gyi ye shes bkug bstims la :
sde brgyad dregs pa thams cad kyi :
de yi rigs su gtogs pa dang :
de yi rjes su 'brang ba yi :
rig rtsal bsdus la snying por bstim :
des ni sde brgyad mi 'khu zhing :
sgrub pa'i dam tshig gtor ma sbyin :
sa ma yA:
rgya rgya rgya :
drag po srog bdag gis srungs shig :
gter rgya :
sbas rgya :
zab rgya :
gsang rgya :
gnyan rgya :
rgya rgya rgya :
zhes gnam chen brag dkar nas spyan drangs pa'i shog ser las /
sde brgyad lha 'dres brtsigs pa'i khri la bzhugs pa'i rdo rje 'dzin pa klong gsal snying pos dag par phab pa'i yi ge pa ni bkra shis blo gros kyis so //
'di la zhal shes su /
chos skyong las la ma chun pa yod na chos skyong 'khor lo'i lte ba'i phyi rol du mu khyud gcig bsnan pa la de'i snying po bri bar gsungs so ///
/
