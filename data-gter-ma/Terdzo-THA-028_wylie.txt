@#//
bla ma'i thugs sgrub bar chad kun sel gyi bsnyen sgrub zin bris mdor bsdus su bkod pa sA la chen po'i sa bon zhes bya ba bzhugs so //
dran pas bar chad kun sel zhing //
gsol btab dngos grub rnam gnyis stsol //
sangs rgyas kun 'dus gu ru rjes //
skye dang tshe rabs rjes 'dzin mdzod //
bla sgrub bye ba phrag brgya yi //
ngo mtshar snying po sa 'og gi
/gter gcig gang 'di'i bsnyen sgrub kyi //
lag len bla ma'i gsung bzhin dgod //
spyir 'di nyid nyams su len pa'i tshul ji ltar bya ba'i rtsa tho zhal gdams snying byang gi rim par phye ba gsum pa las gsungs pa nyid gzhir byas te /
de la gnas dus gang zag gi dbang gis rgyas 'bring bsdus pa gang lcogs skabs dang bstun pa bla ma'i man ngag las 'byung ba ltar lag tu blang bar bya ba la /
bskyed rdzogs nyams len gang la 'jug kyang sngon 'gro thun mong gi blo sbyong rnam pa bzhi dang /
thun mong ma yin pa'i sngon 'gro bzhi po rnams thog mar btang /
dngos gzhi gter chen mchog gling gi bzhed pas zhal gdams snying byang nyid rtsa bar bzung ste /
thog mar chos sku tshe dpag med dang /
de nas longs sku thugs rje chen po pad+ma sgyu 'phrul drwa ba sbyor /
de nas sprul sku la las byang rgyas 'bring gang rung sbyar nas so sor bsnyen sgrub tshad du 'khyol ba song rjes /
rim par rnam 'phrul bcu gnyis phrin las snying po dang sbyar la sgos bsnyen bya /
las bzhi /
cha lag bzhi /
bka' srung bcas mthar rgyas su dgos par gsungs /
kun mkhyen bla ma pad+ma 'od gsal mdo sngags gling pa'i bzhed pas /
dngos gzhi'i thog mar bsnyen pa rgyun gyi bkol byang ltar phyag rgya gcig pa /
nye bsnyen phrin las snying po ltar phyi dkyil mdor bsdus /
sgrub pa phrin las 'bring po /
sgrub chen phrin las rgyas pa dzapa? kyi bkol byang sogs rgyas par bya zhing /
de dag gi ting nge 'dzin dang bzlas dmigs rim pa gsum pa'i gzhung tshig dang bstun /
bsnyen sgrub yan lag bzhi tshul bzhin song nas chos longs sogs sgos sgrub rnams gang lcogs su bya bar gsungs pa /
lugs de gnyis gang ltar byas kyang gnyis ka zab chos 'di'i mnga' bdag yin pas khyad par ma mchis so //
'on kyang gter chen bla ma rnam gnyis bzhed pa gung mthun par las byang kho na la brten pa'i bsnyen sgrub gtang tshul gsungs pa nyid deng sang grangs bsnyen mkhan po spyi dang mthun pa'i 'jug pa bde bas de ltar bkod pa la gnyis /
rgyas pa dang /
bsdus pa'o //
dang po ni /
sngon 'gro dal 'byor rnyed dka' sogs thun mong gi blo sbyong sngon du btang grub na gal che /
ma 'grub pas thun min sngon 'gro dang sbrel na /
dal 'byor rnyed dka' la blo sbyong zhing snying po len pa'i lam thams cad kyi rtsa ba skyabs su 'gro ba la 'jug par bgyi'o snyam pas /
skyabs yul gtso bo bla ma snang srid zil gnon la brgyud pa'i bla mas bskor ba dang /
mdun du yi dam /
g.yas su sangs rgyas sprul sku
/rgyab tu chos /
g.yon du dge 'dun /
mtha' skor kun tu mkha' 'gro chos skyong nor lha rnams gsal btab la skyabs su 'gro tshul sogs spyi ltar shes par byas nas skyabs 'gro 'bum ther kha skong bcas /
'di skabs sam 'og gi yan lag bdun pa'i skabs gang rung du phyag 'bum ther yang 'grub na mchog tu 'gyur /
de nas mi rtag pas rgyud bskul te nam 'chi cha med kyi tshe thung 'di la dal 'byor la snying po len pa'i thabs thams cad kyi snying po byang chub sems gnyis bskyed nas /
byang chub sems kyi rtar zhon nas bde nas bde bar 'gro ba la blo gding dang ldan pa zhig bya'o snyam pa'i 'phen pas sems bskyed rgyas par smon pa /
tshogs gsag
/'jug pa bcas so sor 'bum ther /
'bring so sor khri re sogs gang 'grub re /
bsdu na smon sems kho nar 'jug pa'ang don gyis 'du bas de nyid khri sogs gang 'grub /
de nas shi ba'i 'og tu 'khor ba gar skyes kyang sdug bsngal gyi rang bzhin dang /
de'i rtsa ba'ang las nyon gyi kun 'byung la thug pas /
des bskyed pa'i sdig ltung sbyong ba la rag las par shes nas rdor sems sgom bzlas ji skad bshad pa bzhin gyi khongs yi ge brgya pa 'bum phrag kha skong dang bcas pa 'gro nges dang /
yig drug kyang ci nus tsam bzla /
de nas las 'bras smin tshul la bsams nas /
dge tshogs rlabs po che dus myur ba nyid du bsgrub pa'i blos /
tshogs zhing skyabs yul gyi skabs bzhin gsal btab la maN+Dal rgyas pa 'bum ther ram ma 'grub na rgyas pa khri tsam dang /
bsdus pa sgrol ma'i skabs su gsungs pa /
oM AHhU~M:
khams gsum snod bcud sogs nas /
rat+na maN+Dal pU dza ho :
zhes pa 'bum phrag re 'gro nges bya /
de nas thar pa'i phan yon dang /
de thob byed lam gyi mthar thug bla ma'i byin rlabs zhugs pa la rag las pas /
mos gus bla ma'i rnal 'byor la 'jug pa'i blos /
dang po phyi gsol 'debs kyi tshul du sgrub pa'i rten gsal btab nas gsol 'debs bar chad lam sel khri dang stong sogs gang 'grub dang /
bsdus pa dus gsum sangs rgyas ma 'bum ther 'gro nges bya /
de yang thun 'gor bar chad lam sel nyer gcig nas bdun yan gang rigs dang /
de nas bsdus pa gsog
/nang bsnyen pa'i tshul du bsgrub pa la rab bye ba /
'bring 'bum phrag bcu gnyis /
tha ma 'bum phrag bzhi bzla
/gsang sgrub dgongs pa bskyang ba thun thams cad kyi mjug tu mnyam gzhag yun ring ba re bya /
de yang skyabs 'gro nas brtsam bla ma'i rnal 'byor yan rang rang nyams len gang yin de thun gyi dngos gzhir byas nas thun re re bzhin spyir sngon 'gro tshar re cha tshang 'gro bar bya'o //
'di dag gi nyams len 'don bya'i tshul rje bla ma mkhyen brtse rin po ches mdzad pa'i byang chub mchog gi sa bon nyid du gsal lo //
bsnyen sgrub dkyus 'gre tsam gyi skabs sngon 'gro mdor bsdus pa la mos na /
thog mar skyabs 'gro khri dang sbrags pa'i phyag de mtshungs grub na legs /
sems bskyed ci nus /
yig brgya khri
/maN+Dal rgyas bsdus gang rigs khri
/bla ma'i rnal 'byor phyi sgrub gsol 'debs bsdus pa khri
/bar chad lam sel yang stong phrag tsam grub na bya /
nang sgrub badzra gu ru bzhi 'bum /
gsang sgrub dgongs pa bskyang ba thun thams cad kyi mjug tu bya ste /
de ltar sngon 'gro rnams legs par grub nas /
dngos gzhi bsnyen pa'i skabs 'dir /
mdun ngos su gu ru rin po che'i sku gsung thugs kyi rten ci 'byor bkram /
de'i mdun du gtor ma rin chen 'bar ba /
g.yas su sman /
g.yon du rak+ta /
mdun du nyer spyod sman phud kyi g.yas su bka' srung tshe ring ma'i gtor ma ni dbus su bum gzugs steng dkar gtor 'dab bzhi /
bum pa'i phyogs bzhir bshos bu re bar mtshams ril bus bskor ba dkar byugs can /
rak+ta'i g.yon du gter srung khyung btsun ma'i gtor ma dmar gtor zur gsum rgyan ldan mtheb kyus bskor ba bsham /
dkar bgegs /
tshogs kyi yo byad /
chad brtan sogs las byang la dgos pa rnams kyang tshogs par bya'o //
de nas dus tshes bzang po'i phyi thun nas dbu bzung /
bsnyen sgrub kyi skabs 'dir phrin las 'bring bsdus /
sgrub chen la phrin las rgyas pa gtsor bya dgos pas /
'dir tshig bdun sogs gsol 'debs sngon du 'gro bas phrin las 'bring po gtang /
bgegs gtor phyir dor ba'i skabs tho 'dzugs shing srung mtshams bcad la sngon 'gro'i las rim rnams dang /
dngos gzhi lha bskyed nas bstod pa'i bar du btang /
'dzab khang dbye zhing 'dzab bskul dang bzlas pa rnams gang 'grub mthar mchod bstod bya /
gsol 'debs bar chad lam sel 'don /
nongs bshags bya /
dbang len dang 'dzab khang bsdu /
bka' srung tshe ring ma dang khyung btsun ma'i gtor 'bul rgyas bsdus gang 'grub /
tshogs mchod /
skong ba bcas /
lhag ma bsnyen sgrub ma grol gyi bar phyir mi btang btson 'dzin bya /
chad brtan yang grol dus bar ma 'grub kyang chog
/rjes gtang rag mchod bstod nongs bshags /
tshogs mgron rnams rten la brtan bzhugs /
bdag bskyed dkyil 'khor bsdu ldang /
bsngo smon shis brjod kyi bar bya /
srod thun la skyabs sems yan lag bdun pa /
srung 'khor gsal gdab phyin sngar ltar ram /
mi lcogs na phrin las snying po gtang bas kyang 'thus la /
'di'i skabs bgegs bskrad /
gtor ma 'di longs /
zhes par /
gnas 'dir ma 'dug ces bsgyur /
bstod pa'i mjug 'dzab khang dbye ba sogs sngar ltar /
thun grol skabs mchod bstod /
gsol 'debs /
nongs bshags /
'dzab khang bsdus la bdag bskyed bsdu ldang dang bsngo smon shis brjod bar byas te nyal ba'i rnal 'byor la 'jug go
/tho rangs ldang ba'i rnal 'byor /
ngag byin rlabs sogs byas la phrin las snying po dang /
snga thun phyi thun gnyis la phrin las 'bring po /
srod thun la phrin snying tsam byas na stabs bde zhing de dag rang nyid kyi mos pa dang bstun chog
/bka' srung gtor 'bul nyin re bzhin ma chag pa dang /
tshogs mchod tshes bcu sogs dus bzang rnams las rgyun du ma 'khyongs na'ang chog cing /
tshugs grol gyi skabs sogs su skong bshags bcas gzab rgyas bya ba gal che /
phrin las gtang tshul de ltar byas nas bsnyen bzlas skabs thog mar chos sku tshe dpag med 'bum phrag bcu gcig tshad yin pas de ma 'grub bar thun dngos gzhi la de kho na nyid gtso bor bzla /
thun gsham du gzhan rnams kyang brgya phrag re tsam bzla /
de'i grangs bsnyen grub nas thun 'gor brgya rtsa tsam re dang thun dngos gzhir longs sku'i yi ge bdun pa 'bum phrag bcu'am bdun bzla /
de grub nas chos longs gnyis kar thun 'gor cung zad dang /
dngos gzhir sprul sku'i snying po badzra gu ru rab 'bum phrag bzhi bcu zhe brgyad /
mi 'grub na 'bum phrag bcu gnyis 'gro nges pa bya /
de nas spyi dril gyi sgrub pa thod phreng rtsal 'bum phrag bzhi bzla zhing 'di'i skabs su thun 'go sogs la dbyangs rta gang shes dang sbyar la bdun nam nyer gcig tsam bzla ba gal che /
de nas las sbyor gyi bzlas pa bsnyen pa'i bcu cha tsam bzla bar gsungs pas khri lhag tsam /
de dag so so'i kha skong bcas bzla grub na las byang la brten pa'i bsnyen pa rgyas pa yin /
zla gcig tsam la 'brel 'jog 'dod na /
sngon 'gro skyabs sems yan lag bdun pa bcas nyin gcig
/rdor sems nyin gcig
/maN+Dal nyin gcig
/gsol 'debs nyin gcig
/bla ma nang sgrub kyi bsnyen pa nyin gcig bcas nyin lnga grub nas dngos gzhi'i thog mtha' phrin las 'bring por dang dngos phrin las snying po la bsten nas /
a mA ra Ni zhag bdun /
yig bdun zhag bdun /
badzra gu ru 'bum phrag bzhi /
thod phreng rtsal zhag gsum /
las sbyor nyin gcig tsam bzlas pas kyang las rung du 'gyur /
rgyas bsdus gang byed kyang bzlas grangs thems nas mtshams grol nye'i skor thun mtha' rnams su yig brgya ci 'grub bzla /
nangs par grol rgyu'i do nub nas mchod pa gsar pa brje /
tshogs rdzas gang 'byor rgyas par bsham /
sang nyin thor thun la las byang gzhung bsrang /
bzlas pa ci 'grub /
mchod bstod /
bar chad lam sel gsol 'debs nongs bshags bcas rgyas par btang /
skya rengs shar ba'i dus dang bstun las byang rgyas pa'i tshig gis dngos grub bskul /
gtor ma lhar gsal ba gnas gsum du gtugs shing dngos grub blang ba'i dmigs pa byas la cung zad rol /
dbang len dang 'dzab khang bsdu /
de nas gtang rag gi tshul du tshogs skong brgya rtsa bya ba'am /
mi 'grub na'ang tshogs mchod skong bshags rgyas par bya zhing /
lhag ma sngar bsags pa rnams dang lhan cig phyi rol du btang /
bka' srung gtor 'bul /
thugs dam bskul ba dang /
chad brtan /
rta bro bcas grub nas /
gtong rag mchod bstod nongs bshags sogs snga ma ltar la /
theg chen thun mong ma yin pa'i bsngo smon dang /
bkra shis spyi ltar rgyas par brjod /
kha skong sbyin sreg 'grub na zhi ba'i sbyin sreg bsnyen pa'i bcu cha bya /
mi 'grub na sngar bsnyen pa'i skabs bzlas pa so so'i grangs tshad kyi bcu cha re lhag por 'gro bar bya dgos so //
bzlas dmigs phrin las nyid du gsal ba ni sa bon tsam yin la rgyas pa 'dzab kyi bkol byang ltar bya /
de'ang chos longs gnyis gzhung gsal ltar dang /
sprul sku'i skabs thog mar /
rang gi thugs kar zla ba'i dkyil 'khor gyi steng du gser gyi rdo rje rtse lnga pa'i lte bar zla ba'i dkyil 'khor la gnas pa'i hrIHyig dkar po 'od 'bar ba /
de'i mthar badzra gu ru'i sngags phreng kha dog dkar po rang sgra dang bcas g.yas skor bar med du 'khor ba la sems bzung ba zla ba skar phreng lta bu ste lha'i rgyud bskul ba bsnyen pa'i dgongs pa /
de las sngags phreng gnyis pa bar ma chad du 'phros zhal nas thon /
mdun gyi ye shes sems dpa'i zhal du zhugs /
sku'i dbyibs brgyud lte ba nas thon /
rang gi lte ba nas zhugs te thugs ka nas sngar ltar 'khor /
'od zer gyi dwangs bcud thugs kyi thig lar 'khyil pas bde ba chen po'i ye shes brtan cing dngos grub rnam pa gnyis rang dbang du gyur par bsgom pa mgal me'i 'khor lo lta bu ste lha dang bdag nyid nye bar bsnyen pa'i dgongs  pa /
sngags 'khor las 'od zer dpag tu med pa 'phros /
sangs rgyas kyi zhing rab 'byams rnams su khyab /
phyi nang gsang ba'i mchod sprin du gyur pa rnams kyis rtsa gsum rgyal ba sras bcas mchod pas mnyes /
gsang ba gsum gyi byin rlabs thams cad bsdus te rang la thim pas sgrib pa gnyis byang /
tshogs gnyis rdzogs /
dbang dang byin rlabs dngos grub ma lus pa thob /
'od zer slar 'phros /
khams gsum sems can thams cad la phog pas las dang nyon mongs pa'i sgrib pa bag chags bcas sbyangs par mos pa ni rgyal po'i pho nya spro ba lta bu ste dngos grub sgrub pa la dbang ba'i dgongs pa /
de'i mthar phyi snod kyi 'jig rten 'og min rdo rje'i zhing khams /
nang bcud du snang ba thams cad dkyil 'khor gyi lha /
brtan g.yo'i sgra skad thams cad sngags kyi rang sgra
/dran rtog ma lus pa rang byung ye shes chen po'i rol pa ste /
snang srid gzhir bzhengs chen po'i ngang du bzla ba ni bung ba tshang zhig pa lta bu'i rnal 'byor zhes dngos grub mngon du bya ba sgrub pa chen po'i dgongs pa ste dzapa? dgongs rnam pa bzhi po rgyud kyi lugs ltar na phyag rgya gcig pa /
phyag rgya spros bcas /
tshom bu tshogs sgrub la gtso bor sbyor zhing /
de rnams kyang snga ma la ting nge 'dzin gyi gsal snang grub nas phyi ma la rim gyis 'jug par gsungs kyang /
'dir gu ru rin po che'i man ngag gi dgongs pas bsnyen sgrub rnam bzhi'i 'dzab dgongs stan thog gcig dril du bya ba nyid byin rlabs dngos grub kyi rtags mtshan myur du 'byung ba'i zab mo'i gnad du gdams par mdzad pa ltar bya ba yin /de ltar bsnyen sgrub legs par grub nas gzhan don dbang bskur rgyas 'bring bsdus pa rnams kyis rjes su bzung ba'i tshul zur du gsal zhing /tshom bu tshogs sgrub kyi tshul ni go stod 'od 'bar brag gi gter byon sid+d+hi bum sgrub nyid 'di'i cha lag yin pas de ltar bya ba las rtsa ba'i thugs sgrub sogs dang sbrel na ra mgo lug sbyar gyi dper 'gyur ro //
gzhan bskyed rim gyi gnad /
mtshams kyi spang blang sogs rtsa ba'i gzhung dang bsnyen sgrub spyi'i rnam gzhag ltar shes par bya ba las mang du dogs pas ma spros so //
gsol 'debs rdo rje'i tshig rkang sngar byon kyang /
de yi sgrub thabs sngon chad ma grags shing /
dus bab dbang gis gsar du snang 'di nyid /
kha tshang don 'dril gter chos kun las 'phags //
rgyu mtshan shes nas yid ches dad thob pa'i //
skal bzang rnams la nyams len phyogs mtshon phyir //
'di bris 'di las spros te gzhung don nyid //
tshul bzhin sgrub pas nor 'dzin kun khyab shog
/zab chos 'di'i mnga' bdag gter chen bla ma rnam gnyis nas smin grol man ngag gi skal bzang rdzogs par thob pas rgya cher spror yod kyang /
dang po'i las can gyi nyams len khyer bde tsam la dmigs te pad+ma gar dbang blo gros mtha' yas pa'i sdes de bI ko Ti gsum pa tsa 'dra rin chen brag gi sgrub gnas su bgyis pa dge legs 'phel //

//
