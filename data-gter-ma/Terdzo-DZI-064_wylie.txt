'u'u'u :
shes rab blo 'phel mi brjed gzungs thob bzhugs so :
slob dpon chen po mchims phu'i yang dben du bzhugs dus :
ye shes mtsho rgyal la sogs pa'i rje 'bangs rnams la gu rus theg pa mtha' dag gi chos mang du gsungs kyang :
tshig don mi brjed par 'dzin ma nus pa la :
jo mos zhus pa :
kye slob dpon chen po lags :
bdag 'dra bud med skye ba dman zhing le lo che bas brjed ngas su gyur pa lags na :
shes rab lha la bsten pa'i mi brjed gzungs thob pa gcig gnang ba mkhyen dang :
zhes rang gi rgyan phul nas phyag mang du 'tshal bas :
gu ru'i zhal nas :
mtsho rgyal de lta bu'i gdams pa gcig gnang ba zhus pa shin tu legs te :
ngas rgya gar na za hor gyi rgyal po gtsug lag 'dzin dang :
shAkya'i rgyal po ma hA de wa dang :
shAkya de wa la sogs pa la bka' 'dus chos kyi rgya mtshos smin nas tshig gi gzungs thob par byas pa'i gdams pa dang :
de la brten pa'i gzungs sngags zab mo yod kyis nyams su longs la :
ma 'ongs pa'i don du gter du sbos shig :
sa ma ya :
rgya rgya rgya :
'jam dpal ngag gi dbang phyug la phyag 'tshal lo :
mtsho rgyal :
rang gi lus 'di snang la rang bzhin med pa me long nang gi gzugs brnyan lta bu'i ngang nas :
lce nyid shes rab kyi ral gri so gnyis pa nam mkha'i mdog can gyi dbus su d+hIHyig dmar gsal 'od zer kun nas 'phro bas phyogs bcur bzhugs pa'i sangs rgyas byang sems thams cad kyi mkhyen brtse 'od zer rnam lnga'i tshul gyis bkug cing bstims pas :
mgrin par sgra snyan sngon po'i dbus su hrIMHgis mtshan pa'i rgyud bzhi thebs kyis rgyal ba rnams mchod cing thugs rgyud bskul nas ngag gi dngos grub char bzhin bab par bsam zhing :
ngag tu d+hIHdang hrIMHci mang yengs med du bzlas shing 'di nyid sgrub pa pos dus gsum sangs rgyas kun gyi ngag gi spobs pa thogs med du mngon par dge ba can :
shes rab kyi rig sngags 'di yang bzla bar bya ste :
hU~M pi tsu pi tsu pra dz+nyA bar+d+ha ni :
dz+wa la dz+wa la me d+ha bar+d+ha ni :
d+hi ri d+hi ri bud+d+hi bar+d+ha ni swA hA:
zhes pa 'di nyid zla ba drug gi bar du nyin re bzhin chab khyor gang la rig sngags 'di lan bdun btab ste :
nyi ma shar ba'i tshe 'thung la :
de bzhin du snga dro dus rtag par :
tad ya thA:
kha li kha li ba li te swA hA:
zhes gdong 'khru zhing chu khyor gang la sngags lan bdun bzlas te 'thung na :
nyi ma gcig bzhin du tshigs bcad du ma 'dzin nus par gdon mi za'o :
gong gi tshe gos rnying dang bud med grib can kun nas spang zhing :
de bzhin du bud med kyis kyang skyes pa grib can spang bar bya ba kho na'o :
dmigs pa 'di dang rig sngags 'di gnyis kyis blun po ba glang rji yang mkhas pa paN+Di tar 'gyur na :
blo dang ldan pa rnams kyis tshul bzhin du bsgrub na 'dod pa'i 'bras bu 'byung ba lta ci smros :
mtsho rgyal sangs rgyas kun gyis 'gro ba rnams :
nam yang bslu bar mi 'gyur na :
the tshom spongs la de ltar nyams su longs dang gsungs so :
sa ma ya :
gu h+ya :
rgya rgya rgya :
yang jo mos 'di gang du sbed cing 'don pa'i dus 'gro ba'i spyod tshul dus gnad ji ltar 'byung na lags zhus pas :
gdams phran 'di dang chos kun rdzogs pa'i rim pa gsang ba snying po :
gter rdzas mun pa dgu bskor nag po rnams zab bu lung bde gshegs yongs rdzogs 'dus pa'i pho brang gi dbus :
gter lung bdun pa pha wang paN zhwa 'dra ba'i g.yas zur :
rdza'i dpe'u chung rang byung gi phug pa'i gnas su sba zhing :
dus kyi 'gyur lung 'gro ba rnams kyi spyod tshul ni :
'khor ba'i 'dam du bying yang rgas sems med pas rmongs pa can dang :
las su sdig la spyod kyang 'gyod sems ci yang med pa'i rang la snying rje ba tsho dang :
dge ba'i dran pa stor yang bcos sems med pa'i smyon pa tsho dang :
'grogs kyang bral sems med pa'i grogs dad can tsho dang :
'dod yon mi tsher spyod kyang chog shes med pa'i sred pa tsho dang :
smra ba mi la mkhas kyang rang don 'chol bar shor ba'i mdo med po tsho dang :
mig gis gzhan skyon rtog kyang rang gi nyes byas ma mthong ba'i ca re long ba tsho dang :
dge ba'i phan yon mthong yang byed sems med pa'i chos med sems can tsho dang :
mi tshe long gtam byas nas rtag tu bsam blo btang yang grub pa med pa'i sems rgya can tsho dang :
rtag tu ser snas bsags kyang longs spyod che rgyu med pa'i zhi btig can tsho dang :
dkon mchog la mchod pa bzhag nas smad 'tshong la rgyan sprod pa'i snying med po tsho dang :
mgo'i skra dkar dpral ba gnyer mas gang 'dug kyang shed ma bye ba'i rgan po byis pa'i spyod pa can tsho dang :
sangs rgyas ngo sprod bstan yang yid ches med pa'i the tshom can tsho dang :
rang nyid mi dge byed cing gzhan la chos bshad byed pa'i rgyal khams phung 'dre can tsho dang :
gzhan yang de dus rgyal po rnams ni grogs kha la yang :
blon po rnams ni zhe nag :
shar pho rnams ni rtsing chos che :
rgyal khams rnams ni dus kyis bsgyur bas :
dus lnga brgya'i tha ma la :
chos byed rnams nor rdzas 'gran :
rgyal po rnams srid sder 'gran :
btsun pa rnams khram gyi tshul 'chos 'gran :
sngags pa rnams mthu 'gran :
skye bo rnams khrel med 'gran :
de'i rkyen gyis sangs rgyas kyi bstan pa nyams dma' bas :
sems can la bde skyid mi 'byung :
ma 'ongs de 'dra byung ba'i dus :
nad yams 'khrul 'khor chen po g.yo zhing :
gnam la gza' skar chen po 'khrugs pa dang :
nad mtshon mu ge'i bskal pa khol bu khol bur 'char dus su :
las dang skal par ldan pa :
ngag zhi khro spel mar spyod pa :
snying po'i don lhur len cing :
nga dang grub pa'i rig 'dzin rnams las gzhan mi sems pa :
khe rngams che ba ste :
theg pa thams cad blo la 'char pa gcig dang 'phrad par smon lam 'debs pas :
des kyang rang nyams longs la gdams pa dus gcig ma bstan shin tu gzobs la spyod cig :
byin rlabs 'phral mar 'byung bar 'gyur ro :
mtsho rgyal :
bdag gi ang+ga ra'i dar la yi ger thobs la sbos shig :
phyi rabs kyang ma dpe sus ma mthong bar gyis la :
rdo rje'i brag sde brgyad rgyu ba'i 'phrang la sbas na 'dre srin gyi kha gnon cing :
der gnas pa'i 'gro ba rnams la phan pa rgya chen po 'byung ngo :
sa ma ya :
rgya rgya rgya :
gu h+ya :
@#//
rdo rje dbyangs can ma'i sgrub thabs blo gros kyi snang ba gsal bar byed pa zhes bya ba /
mi 'jigs pa'i spobs pa mchog tu ster bar byed pa /
lhag pa'i lhar gyur pa bcom ldan 'das ma rdo rje dbyangs can lha mo la phyag 'tshal zhing gus pa chen pos skyabs su mchi'o //
brtse ba chen pos rjes su gzung du gsol /
don 'di nyid sgrub par byed pa la /
skyabs su 'gro ba dang /
tshad med bzhi bsgom zhing byang chub mchog tu sems bskyed la /
A+o~M swa b+hA wa sogs /
bdag tu 'dzin par byed pa'i gzung 'dzin gyi rnam par rtog pa'i chos thams cad rang bzhin gyis rnam par dag pa'i stong pa nyid du gyur /
stong pa'i ngang las kun gzhi'i rgya mtsho chen po klong yangs pa'i dbus su /
baM las chu skyes dkar po 'dab ma brgyad pa sems byung gi sdong bu dang yal gas rnam par mdzes pa'i dbus su /
kun rdzob byang chub sems kyi ngo bo zla ba'i dkyil 'khor nya gang ba'i rnam pa can dang /
de'i steng du don dam byang chub sems kyi rang gzugs hrIMHdkar po las 'od zer dpag tu med pa 'phros /
sems can gyi ma rig pa'i sgrib gnyis sbyangs /
de bzhin gshegs pa rnams la mnyes pa'i mchod pa phul /
tshur 'dus yongs su gyur pa las /
rang nyid bcom ldan 'das ma rdo rje dbyangs can lha mo sku mdog dkar po zhal gcig phyag gnyis ma /
thugs rje'i spyan gsum dang ldan zhing /
shin tu 'dzum zhing sgeg pa'i nyams dang ldan pa /
phyag g.yas pad+ma dkar po'i yu ba mtheb srin gyis thugs kar 'dzin cing /
g.yon mchog sbyin gyi phyag rgyas pustaka sbyin thabs su bsnams pa /
dbu skra phyed chings kyi zur phud gsum pa can /
rin po che dang me tog du mas mdzes par brgyan cing /
rin po che'i dbu rgyan /
snyan rgyan /
mgul rgyan /
do shal /
gdu bu ska rags lha'i gos kyi lhab lhub 'chang zhing /
zhabs rdo rje'i skyil mo krung gis bzhugs pa /
de ltar rang nyid lhar gsal ba'i ngang nas dpral bar oM dkar po /
mgrin par AHdmar po /
thugs kar hU~M sngon po /
thugs ka'i cha smad du pad dkar zla ba'i steng du hrIMHgi mthar /
oM pi tsu pi tsu pra dz+nyA bar+d+ha ni /
dz+wa la dz+wa la me d+ha bar+d+ha ni /
d+hi ri d+hi ri bud+d+hi bar+d+ha ni swA hA/
zhes pa'i sngags phreng gi sa bon las 'od zer 'phros /
rang bzhin gyi gnas nas bsgoms pa dang 'dra ba'i ye shes pa spyan drangs /
ar+g+haM sogs kyis mchod /
dzaHhU~M baM hoHsa gnyis su med par bstim /
slar yang thugs ka'i sngags phreng sa bon las 'od zer 'phros /
dbang gi lha 'khor dang bcas pa spyan drangs /
pany+tsa ku la mA tr-i sa pa ri wA ra ar+g+haM sogs kyis mchod la /
de bzhin gshegs pa'i tshogs thams cad kyis mngon par dbang bskur du gsol /
zhes gsol ba btab pas /
oM sarba ta thA ga ta a b+hi Shiny+tsa sa ma ya shrI hU~M/
zhes dbang bskur /
dri ma dag
/chu'i lhag ma yar lud pa las rnam par snang mdzad kyis dbur brgyan par gyur /
zhes dmigs pa'i ngang nas bzlas pa'i sngags phreng sa bon dang bcas pa las 'od zer 'phros /
phyogs bcu'i de bzhin gshegs pa thams cad kyi mkhyen brtse nus pa ma lus dang /
dpa' bo dang rnal 'byor ma'i tshogs dang /
mkhas shing grub pa brnyes pa dang /
lha dang drang srong mngon par shes pa mnga' ba rnams kyi 'ang mkhyen rab nus mthu ma lus pa thams cad 'od zer dkar po'i rnam par tshur bsdus rang nyid la thim pas /
mi shes pa'i rab rib thams cad sbyangs /
blo gros kyi snang ba dam pa phyogs med du rgyas par bsam la /
gong gi bzlas pa 'bum tsho phyed gnyis las mi nyung bar bskyal zhing dus skabs thams cad du snying po yi ge hrIM hrIM 'ba' zhig la brtson par bya zhing smra ba gzhan gyi rgyun bcad de /
'di nyid la bsnyen pa 'bum tsho bdun las mi nyung bar bzla bar bya'o //
de ltar byas pas rgyal ba'i gsung rab mtha' dag la blo gros kyi spobs pa thogs pa med pa 'jug par 'gyur zhing /
rjes thun 'jog par 'dod na /
ar+g+haM sogs kyis mchod cing /
bstod pa ni /
ngang nyid chos kyi sku las ma g.yos kyang //
thugs rje'i rnam sprul dbyangs can rig pa'i lha //
ye shes lha mo 'khor dang bcas pa yis //
don dam chos nyid mi 'jigs blo gros stsol //
ston zla ltar dkar yid 'phrog lha mo ni //
rab dkar mkhyen pa'i 'od zer stong ldan gyis //
bdag gi blo gros ku mud kha phyes la //
dri bral shes bya'i 'dab ma rgyas par mdzod //
ces 'dod don la gsol ba btab cing /
lhag chad yi ge brgya pas kha bskang /
mthar dge ba bla med rdzogs byang du bsngo 'o //
zhes pa 'di yang dad dam sogs 'phags nor gyis mngon par phyug cing rnam dpyod blo gros kyis yid rab tu sim par byed pa sde pa chos kyi rje thub dbang rgyal mtshan dpal bzang pos bskul ba las rje btsun pad+ma'i rigs las skyes pa pra dz+nyA rasmis legs par sbyar ba'o ///
/
