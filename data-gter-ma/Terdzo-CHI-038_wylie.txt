@#//
rje btsun sgrol ma 'jigs pa kun sel gyi dbang chog byin rlabs char 'beb ces bya ba bzhugs so //
thugs sgrub bar chad kun sel gyi cha lag
/
oM swasti /
dge legs 'phags ma'i zla ba ni //
dad brgya'i pad mtshor rtag bsnyen nas //
byin rlabs char 'beb smin byed kyi //
cho ga bdud rtsi'i sprin chen dbye //
'di la bzhi /
sbyor ba yo byad kyi bsham /
dngos gzhi sgrub pa'i thabs /
byin rlabs dbang gi rim pa /
'phros don gyi khyad par gzhan cung zad bshad pa'o //
dang po ni /
gnas gtsang zhing bkod pas mdzes par stegs bu'i dbus su maN+Da lar rdul tshon gyi pad+ma dkar po 'dab ma nyi shu pa'i lte bar zla gdan la tshon phung ljang gu dang /
'dab ma rnams la lha so so'i sku mdog dang mthun pa'i tshon phung dgod pa'am /
mi nus na lha gnas so sor dri bzang gi thig le byas par me tog gi tshom bu re bkod /
gang ltar yang de'i steng du many+dzi'i khar rnam bum bcud ldan kha rgyan mgul chings dung chos gzungs rdor dang bcas pa'i mdun du many+dzi cung zad dma' ba'i khar dbang gtor lcog zlum dkar po rgyan spros kyis mdzes pa /
de'i mdun du 'bul gtor de las chung ba dkar gsum mngar gsum sogs kha zas bzang dgus bskor ba /
rgyab mdun gang bder sku brnyan bris 'bur gang rigs /
g.yas g.yon du sngags phreng dang /
phyag mtshan ut+pa la'i tsakli /
mthar chu gnyis sngon 'gro'i nyer spyod sogs gtsang zhing bkod pas mdzes par bsham /
rang gi mdun du rdo rje dang dril bu me tog gi snod las bum sogs 'og tu dgos pa'i yo byad thams cad 'du bya'o //
gnyis pa la gsum /
bdag bskyed bsnyen pa /
mdun bskyed sgrub pa /
bdag nyid 'jug pa'o //
dang po ni /
gzhi ma dul ba yin na sngon 'gro gtor ma spyi ltar btang rjes /
rang gi snyi+ing ga nas 'od zer 'phros pas bla ma rje btsun sgrol ma la skyabs yul rgya mtsho'i tshogs kyis bskor ba mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
bla ma yi dam rje btsun ma :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
zhes lan gsum gyis skyabs 'gro bya /
ho :
ma gyur sems can thams cad kun :
sangs rgyas go 'phang thob bya'i phyir :
nyes spyod kun bsdam dge chos sdud :
gzhan phan byang sems rtag tu bskyed :
ces sems bskyed /
rje btsun 'phags ma sgrol ma dang //
phyogs bcu dus gsum bzhugs pa yi //
rgyal ba sras bcas thams cad la //
kun nas dang bas phyag bgyi 'o //
me tog bdug spos mar me dri //
zhal zas rol mo la sogs pa //
dngos 'byor yid kyis sprul nas 'bul //
'phags ma'i tshogs rnams bzhes su gsol //
thog ma med nas da lta'i bar //
mi dge bcu dang mtshams med lnga //
sems ni nyon mongs dbang gyur pa'i //
sdig pa thams cad bshags par bgyi //
nyan thos rang rgyal byang chub sems //
so so skye bo la sogs pas //
dus gsum dge ba ci bsags pa'i //
bsod nams la ni bdag yi rang //
sems can rnams kyi bsam pa dang //
blo yi bye brag ji lta bar //
che chung thun mong theg pa yi //
chos kyi 'khor lo bskor du gsol //
'khor ba ji srid ma stongs bar //
mya ngan mi 'da' thugs rje yis //
sdug bsngal rgya mtshor byings pa yi //
sems can rnams la gzigs su gsol //
bdag gis bsod nams ci bsags pa //
thams cad byang chub rgyur gyur nas //
ring por mi thogs 'gro ba yi //
'dren pa'i dpal du bdag gyur cig
/ces yan lag bdun gyi sgo nas tshogs gsag
/sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoHsa tshogs zhing rnams rang la thim par bsam /
gnas dang mchod pa'i yo byad la dmigs te /
oM ha ya grI wa hU~M phaT kyis bsang /
swa b+hA was sbyang /
stong pa'i ngang las gnas yul 'og min pad+mo bkod pa'i zhing khams chen por gsal ba'i dbus su /
lha rdzas dang ting nge 'dzin las grub pa'i mchod sprin rab 'byams nam mkha'i khams thams cad yongs su gang bar gyur /
oM badzra ar+g+haM nas /
shab+da AHhU~M/
spro na mchod pa'i sprin gyi gzungs kyang brjod pas byin brlab /
a :
stong gsal rang rig gnyug ma'i dbyings :
ye shes rol pa'i snang cha las :
pad dkar zla ba rgyas pa'i steng :
tAM yig ljang gu'i 'od zer gyis :
'phags mchod 'gro kun bar chad bsal :
tshur 'dus skad cig dran rdzogs su :
rdo rje srung ba'i gur chen dbus :
bdag nyid rje btsun sgrol ma ljang :
zhal gcig phyag gnyis zhi zhing 'dzum :
phyag g.yas mchog sbyin phyag rgya mdzad :
g.yon pas skyabs sbyin ut+pal bsnams :
dar dang rin chen rgyan gyis spras :
zla ba'i rgyab yol la brten nas :
snang stong 'od lnga 'khrigs pa'i klong :
zhabs gnyis phyed skyil rol pas bzhugs :
sku las rang 'dra'i rje btsun ma :
nam mkha' gang bar rab spro bas :
'gro rnams gnas skabs mthar thug gi :
'jigs pa kun las skyob mdzad pa'i :
mtha' skor pad 'dab nyi shu la //
'byung bzhi 'khrugs dang gnam lcags lhung //
mtshon cha rgyal po'i chad pa dang //
chom rkun sha za glang chen khros //
gcan gzan khro bo gdug pa'i sbrul //
nad gdon dus min 'chi ba'i rkyen //
dbul phongs 'dod don nyams pa ste //
bcu drug 'jigs las skyob pa dang //
phrin las bzhi mdzad sgrol ma rnams //
so so'i sku mdog phyag mtshan dang //
rgyan dang cha lugs rnam 'gyur tshogs //
gsal la ma 'dres yongs rdzogs pa'i //
gnas gsum rdo rje'i 'bru gsum mtshan :
de las 'phros pa'i 'od zer gyis :
rang 'dra'i ye shes spyan drangs gyur :
tAM:
skye med 'od gsal chos sku'i dbyings :
'gag med 'phags ma'i ye shes skur :
gang 'dul sgyu 'phrul drwa bar shar :
tshur gshegs Ar+Ya tA re dza :
dzaHhU~M baM hoHgnyis med thim //
nam mkha' gang ba'i dbang gi lhas :
dbang bskur snang mthas dbur brgyan gyur :
oM:
dngos 'byor yid las byung ba yi :
kun tu bzang po'i mchod sprin gyis :
chos dbyings rgyas par rab bkang ste :
rje btsun 'phags ma 'khor bcas mchod :
oM Ar+Ya tA re sa pa ri wA ra ar+g+haM nas /
shab+da pra tIts+tsha swA hA:
oM:
snang ba mtha' yas pad+ma'i rigs :
'jig rten dbang phyug zhal las byung :
sangs rgyas kun gyi phrin las rdzogs :
'phags ma sgrol mar phyag 'tshal bstod :
bdag cag 'khor dang bcas rnams kyi :
'jigs pa brgyad dang bcu drug sogs :
mi mthun phyogs kun zhi ba dang :
rtag tu thugs rjes bskyang mdzad gsol :
ces lha sku phyag rgya'i rnal 'byor gsal gdab /
mchod cing bstod la lha'i gsal snang la sems gzung /
de nas gsung bzlas pa'i rnal 'byor ni /
thugs kar pad+ma zla ba'i steng :
tAM yig ljang gu'i mtha' skor du :
rdo rje'i yi ge bcu pas bskor :
bzlas pas sngags rnams sgrar bcas 'khor :
'od zer dpag yas phyogs bcur 'phros :
'phags mchod byin rlabs rang la thim :
'gro kun 'jigs pa kun bsal nas :
'phags ma sgrol ma'i go 'phang bkod :
bdag gi lus ngag yid gsum dang :
rje btsun 'phags ma'i sku gsung thugs :
dbyer med srung ba chen por gyur :
oM AHhU~M zhes pas sgo gsum rdo rje gsum gyi ye shes su byin gyis brlabs te :
oM tA re tut+tA re tu re swA hA:
zhes stong phrag sogs ci nus bzlas mthar /
rje btsun ma'i thugs dang rang sems dbyer med pa'i 'od gsal phyag rgya chen po'i ngang du cung zad re mnyam par bzhag
/gnyis pa mdun bskyed sgrub pa ni /
mdun rten bsang sbyang /
stong pa'i ngang las mdun gyi gzhir //
pad dkar zla ba rgyas pa'i steng :
tAM yig ljang gu'i 'od zer gyis :
'phags mchod 'gro kun bar chad bsal :
tshur 'dus skad cig dran rdzogs su :
rdo rje srung ba'i gur chen dbus :
rje btsun 'phags ma sgrol ma ljang :
zhes sogs bdag bskyed ltar la /
bzlas pa'i skabs /
'phags ma sgrol ma'i go 'phang bkod :
ces pa'i mtshams /
tshur 'dus bdag la thim pa yis //
bdag gi lus ngag yid gsum dang :
zhes sogs sbrel la yi ge bcu pa ci nus dang /
spro na 'khor gyi lha mo rnams kyi sngags kyang cung zad bzla /
khyad par rnam bum la dmigs te /
b+h+rU~M las rin chen bum pa ni :
mtshan nyid thams cad yongs rdzogs dbus :
rje btsun 'phags ma'i lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
sku las bdud rtsi'i rgyun babs pas :
bum pa yongs su gang bar gyur :
ces gsal btab la gzungs thag nas bzung ste yi ge bcu pa ci rigs pa bzlas /
las bum du rta mgrin gyi bskyed bzlas bya /
mthar mchod cing bstod la /
yi ge brgya pa lan gsum dang /
oM AHhU~M gis mchod yon phul bas lha 'od du zhu ba'i bum pa'i chu bdud rtsir gyur /
'bul gtor bsang sbyang /
stong pa'i ngang las rin po che'i snod du gtor ma 'dod dgu 'byung ba'i bdud rtsi'i rgya mtsho chen por gyur /
oM AHhU~M lan gsum gyis brlab /
nam mkha' mdzod kyi phyag rgya dang bcas /
na maHsarba bud+d+ha bo d+hi satwA nAM:
a pra ti ha ta shA sa nA nAM:
he he b+ha ga wa tI:
ma hA satwa sarba bud+d+ha a wa lo ki te :
mA bi laM ba mA bi laM ba :
i daM ba liM gr-ih+NA pa ya gr-ih+NA pa ya hU~M hU~M sarba bi sany+tsa re swA hA:
lan gsum gyis phul /
oM Ar+Ya tA re sa pa ri wA ra ar+g+haM sogs kyis mchod /
oM:
sangs rgyas kun gyi phrin las bdag :
rje btsun myur ma dpa' mo dang :
'jigs pa thams cad sel mdzad ma :
'khor gyi tshogs dang bcas la bstod :
mchod sbyin gtor ma dam pa 'di :
ye shes chen pos rjes dgongs la :
bde ba chen por bzhes nas kyang :
dngos grub ma lus bstsal du gsol :
'byung bzhi 'khrugs dang gnam lcags ltung :
mtshon cha rgyal po'i chad pa dang :
chom rkun sha za glang chen khros :
gcan gzan khro bo gdug pa'i sbrul :
nad gdon dus min 'chi ba'i rkyen :
dbul phongs 'dod don nyams pa sogs :
mi bzad 'jigs pa'i tshogs rnams kun :
srung dang zhi dang zlog par mdzod :
'khor ba ngan so+ong sdugs bsngal sgrol :
tshe dang bsod nams ye shes sogs :
mchog thun phrin las rgyas par mdzod :
ces bstod cing 'dod don gsol /
gsum pa bdag nyid 'jug pa ni /
spro zhing nus na 'og nas 'byung ba ltar khrus dang maN+Dal nas brtsam /
dbang gi dngos gzhi rnams bdag nyid 'jug pa'i tshul du blang /
mi nus na rig pa'i me tog dor bas 'jug pa snga 'gyur ba'i gsang ba spyi'i lugs bzhin du bya'o //
gsum pa slob ma smin byed dbang gi cho ga la /
bsgrub bya rnams dkyil 'khor gyi khang pa'i sgo drung du khrus nas dbyung /
nang du 'jug pa dang bgegs gtor bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M gsum /
sarba b+hUta A kar+Sha ya dzaHsa mgron bkug
/sarba big+h+nAn na maH
sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
lan gsum gyis bsngo /
hU~M hrI:
snang srid gdod nas dag pa'i dkyil 'khor la :
gnyis 'dzin bgegs dang log 'dren ming med kyang :
ma rtogs glo bur 'khrul pa'i gzhan dbang gis :
byang chub bsgrub la 'tshe ba'i 'byung po kun :
lan chags 'jal ba'i gtor ma 'di longs la :
rang rang so so'i gnas su bde bar dengs :
bdag gis mkha' khyab 'gro ba'i don slad du :
ye shes phyag rgya'i rnal 'byor bsgrub pa la :
khyod kyang mkha' las ma 'das de yi phyir :
phan pa'i sems la nye ring ma mchis kyang :
las ngan dbang gis dkyil 'khor blta ba la :
skal ba med phyir re zhig gzhan du dengs :
gal te mi 'gro rdo rje'i mtshon char gyis :
lus ngag yid gsum rdul phran ji bzhin du :
bdun rgyud rigs kyang rtsad nas brlag pa'i phyir :
de bas da lta nyid du phyir dengs shig :
bdag nyid dbang chen rta mchog rol pa'i bka':
dkon mchog rin chen gsum gyi byin rlabs dang :
yi dam rtsa ba gsum gyi ting 'dzin dang :
chos nyid rnam par dag pa'i bden pa dang :
rgyu 'bras bslu ba med pa'i rten 'brel gyis :
bsgo ba'i bka' la mi nyan 'byung po'i tshogs :
drag shul rdo rje'i rol pas tshar bcad do :
zhes thugs sgrub kyi phrin las sngon 'gro'i skabs ltar mthar /
oM ha ya grI wa hU~M phaT:
sum+b+ha dang bcas gu gul yungs thun rol mo dang bcas pas bskrad /
oM badzra rak+Sha rak+Sha hU~M zhes brjod pas phyogs mtshams steng 'og thams cad rdo rje sa gzhi rwa ba drwa ba gur bla bre ye shes kyi me 'bar ba dang bcas pa'i srung ba'i 'khor lo yangs shing rgya che ba cis kyang mi chod mi shigs par gyur par bsam /
gral la 'khod pa dang me tog bkye bsdu grub rjes /
nam mkha' dang mnyam pa'i sems can thams cad kyi don du rnam pa thams cad mkhyen pa rdzogs pa'i sangs rgyas kyi go 'phang thob par bya /
de'i ched du byin rlabs dbang bskur gyi rim pa zab mo gsan la don tshul bzhin du nyams su blang bar bgyi'o snyam pa kun slong byang chub kyi mchog tu thugs bskyed pa dang /
chos gsan pa'i kun tu spyod pa rnams kyang legs par gsal btab ste gsan 'tshal /
de la gang gsan par bya ba'i chos ni /
phyogs bcu'i rgyal ba sras dang bcas pa'i phrin las mi zad pa rgyan gyi 'khor lo'i ye shes kyi sku can rje btsun 'phags ma sgrol ma'i byin rlabs dbang bskur gyi rim pa ste /
de'ang 'phags ma 'di nyid nges pa'i don du gzod ma nas 'phags bzhi'i skyed yum shes rab kyi pha rol tu phyin ma'i ngo bor mngon par byang chub pa'i ye shes brnyes su zin kyang /
drang don thun mong ba'i gdul bya'i snang ngor /
sngon thog ma med pa'i dus shig na /
'jig rten gyi khams sna tshogs 'od du de bzhin gshegs pa rnga sgra'i spyan sngar rgyal po'i bu mo ye shes zla ba zhes bya bar gyur te byang chub mchog tu thugs bskyed /
'khor ba ma stongs kyi bar du bud med kyi gzugs kyis 'gro ba'i don byed pa g.yar dam du bzhes pa ltar /
nyin re bzhin du snga dro dang phyi dro'i dus kyi tshe sems can bye ba phrag brgya stong re 'jig rten pa'i sems las bsgral te mi skye ba'i chos la bzod pa thob par mdzad pas /
'phags ma sgrol ma zhes mtshan dran pa tsam gyis kyang srid pa dang zhi ba'i gdung ba mtha' dag sel bar byin gyis brlabs /
de nas sangs rgyas don yod grub pa'i spyan sngar phyogs bcu'i sems can thams cad nyer 'tshe mtha' dag las srung zhing skyob par dam bcas /
slar yang 'phags pa spyan ras gzigs kyi ye shes las rnam par 'phrul ba'i tshul gyis 'gro ba sgrol ba'i grogs mdzad pa sogs rnam par thar pa bsam gyis mi khyab cing /
bye brag tu bskal pa bzang po 'di nyid la /
rdzogs ldan gyi dus su 'phags yul gru 'dzin gyi ri bor 'jig rten dbang phyug snying rje chen pos sgrol ma'i sngags rgyud 'bum phrag brgya pa gsungs /
de nas sum ldan dang /
gnyis ldan dang /
rtsod ldan gyi dus rnams su gdul bya so so'i dbang po dang mthun par rgyud 'bring po dang bsdus pa sogs ji snyed cig gsungs pas sgrol ma'i sngags rig grub pa mtha' yas pa byon cing /
thun mong du 'jigs pa chen po brgyad dang bcu drug gi tshogs zhi ba dang /
'dod rgu'i 'byor pa yid bzhin du thob pa dang /
mthar thug phyag rgya chen po'i ye shes kyi sku brnyes pa sogs kyi gtam rgyud ngo mtshar can bsam las 'das pa 'byung ste /
mdor na 'phags ma 'di nyid sangs rgyas thams cad kyi phrin las gcig tu bsdus pa'i phyir lhag pa'i lha gzhan las byin rlabs ches cher myur bas na /
'phags bod du byon pa'i mkhas grub phal mo ches thugs dam du mdzad cing dngos grub brnyes pa'i phyir sgrub thabs man ngag dang bcas pa'i bka' srol kyang mtha' yas par bzhugs pa las 'dir skabs su bab pa ni /
'jam pa'i dbyangs dngos mnga' bdag khri srong lde'u btsan gyi lha sras bar pa sa bcu'i dbang phyug chen po mu rub btsad po ye shes rol pa rtsal gyi rnam 'phrul /
rtsod pa thams cad dang bral zhing tshad ma gsum gyis legs par grub pa'i sprul pa'i gter chen rgya mtsho'i 'khor los sgyur ba 7o rgyan mchog gyur bde chen gling pas rgyud kyi lung dang 'brel ba /
dngos stobs kyi rigs pas grub pa /
man ngag gi myong bas brgyan pa /
ngo mtshar byin rlabs kyi tshan kha mchog tu che ba ste khyad chos bzhi dang ldan pa'i zab chos ji snyed cig spyan drangs pa las /
dpal o rgyan chos kyi rgyal po'i thugs bcud /
bod yul sa 'og kun gyi gter gcig
/mchog dang thun mong gi dngos grub sgrub pa'i thabs thams cad tshang la ma nor ba 'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel gyi cha lag khyad par can gyi drwa phyed mdzes pa lta bu'i chos sde /
mdo khams shar phyogs phrin las 'gro ba 'dul ba'i gnas chen brgyad kyi ya gyal dbang gi gnas chen ri bo dbang zhu'i brag nas spyan drangs pa'i chos bdag bar chad sel ba'i chos bka' bzhi zhes grags pa las /
phyi 'jigs pa bcu drug gi bar chad sel zhing 'dod pa'i dngos grub thams cad yid bzhin du 'grub par byed pa 'phags ma sgrol ma 'jigs pa kun sel zhes dkyil 'khor rgya mtsho'i khyab bdag kun bzang pad+ma 'byung gnas nyid kyi phyag g.yon pa'i kha T+wAM ga'i phyag rgya chen po'i cho 'phrul las rang shar ba'i tshul gyis byung ba ste /
gzhung rtsa ba las /
shin tu gsang ba'i gsang ba mchog :
gtso bo'i sbas yum kha T+wAM ga :
phyi ltar rje btsun sgrol ma ste :
nang ltar badzra b+ha ra hi :
gsang ba ye shes mtsho rgyal yum :
yang gsang 'chi med man+dA ra :
don dam shes rab pha rol phyin :
rnam pa rtags kyi phyag rgyar snang :
mchog tu mi 'gyur gsang ba'i lcam :
sras bcas rgyal kun skyed pa dang :
bde chen rol pa'i btsun mo ni :
myur ma dpa' mo'i sgrub pa'i thabs :
ma 'ongs rjes 'jug rnal 'byor rnams :
phyi yi bar chad kun sel phyir :
rang byung pad+ma bdag gis bstan :
zhes dang /
de ltar rgyal ba kun gyi yum :
'phags ma'i rgyud dang man ngag tshogs :
rgyud sde bzhi dang rab sbyar nas :
rgyas par gzhan du bstan pa yin :
'dir ni zab cing 'dril ba'i don :
bya sla tshegs chung byin rlabs myur :
rig sngags 'chang bas don yod pa'i :
yang gsang snying gi dum bur bstan :
da lta'i mnga' bdag rje 'bangs kyi :
'jigs pa'i tshogs kun zhi ba dang :
ma 'ongs chos bdag skyes bu yi :
bar chad sna tshogs sel ba dang :
bod khams mtha' dbus thams cad kun :
phan dang bde la 'god pa'i slad :
chos nyid rdo rje'i rang sgrar shar :
mtsho rgyal mos pas yi ger thobs :
'gro phan phrin las mtha' rgyas 'gyur :
zhes rdo rje'i gsung gis lan gcig ma yin par bsngags pa ltar ngo mtshar dang byin rlabs kyi tshan kha mchog dang ldan pa'i chos skor la'ang smin grol las tshogs dang bcas pa mtha' rgyas su bzhugs pa las /
'dir smin byed dbang bskur gyi rim pa zab mo sgrub pa'i skabs su bab pa yin /
de la'ang slob dpon gyi bya ba rnams sngon du grub nas /
khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa maN+Dal 'bul zhing gsol ba gdab pa /
skyabs su 'gro zhing sems bskyed pa /
yan lag bdun gyis tshogs gsag pa rnams sngon du 'gro dgos pas /
thog mar byin rlabs dbang bskur gyi rim pa zab mo zhu ba'i yon du maN+Dal 'bul 'tshal /
zhes mtshams sbyar la maN+Dal 'bul du gzhug
/bla ma dang rje btsun sgrol ma tha mi dad pa'i drung du mi phyed dad pa'i gdung shugs drag pos me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
e ma sangs rgyas thams cad kyi :
phrin las bdag nyid 'phags ma dang :
dbyer med rdo rje slob dpon gyis :
bdag la byin gyis brlab tu gsol :
skyabs su 'gro zhing sems bskyed pa'i slad du bla ma dang gnyis su med pa'i rje btsun 'phags ma sgrol ma la skyabs yul rgya mtsho'i tshogs kyis bskor ba mngon sum du bzhugs pa'i spyan sngar /
rgyun bshags sngon du 'gro bas skyabs su 'gro ba dang smon 'jug gi sdom pa gzung bar bgyi snyam pas 'di'i rjes zlos lan gsum mdzod /
dkon mchog gsum la bdag skyabs mchi //
sogs spyi ltar /
tshogs gsag pa'i slad du tshogs zhing de rnams kyi spyan sngar bdag gzhan sems can thams cad kyis phyag 'tshal zhing mchod pa 'bul ba sogs yan lag bdun pa tshul bzhin du bsgrub par bgyi snyam pas 'di'i rjes zlos lan gsum mdzod /
rje btsun 'phags ma sgrol ma dang //
sogs /
dngos gzhi byin rlabs kyi gzhi dgod pa dang /
dbang bskur ba dngos gnyis las /
dang po byin rlabs kyi gzhi 'god pa'i slad du slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas khrus byas shing dbang bskur ba'i mos pa mdzod /
rnam bum btegs la /
oM:
bkra shis bum pa'i bdud rtsi'i chus :
skal ldan khyod la khrus bgyis pas :
bag chags dri ma kun byang nas :
'phags ma'i phyag rgya mngon gyur shog :
rtsa sngags dang /
oM sarba ta thA ga ta a b+hi She ka te sa ma ya shrI hU~M:
sarba pA paM A wa ra Na bi sho d+ha na swA hA:
zhes brjod cing slob ma nyung na khrus bya zhing bum chu sbyin /
khrom tshogs lta bu'i tshe bum chu 'thor zhing sbyin no //
de ltar bum pa bzang po las byung ba'i ye shes lnga yi rang bzhin can gyi bdud rtsi'i chu rgyun gyis dbang bskur bas lus kyi nang thams cad gang /
dri ma thams cad dag
/bde ba chen po'i ye shes nyams su myong ba'i rkyen gyis skad cig gis khyed rang rnams rje btsun sgrol ma'i dkyil 'khor gyi 'khor lo'i skur gyur pa ni /
pad+ma dkar po 'dab ma nyi shu pa'i lte bar zla ba'i gdan gyi steng du rje btsun sgrol ma myur ma dpa' mo sku mdog ljang gu zhal gcig phyag gnyis pa /
zhi zhing 'dzum la sgeg pa'i nyams can /
g.yas mchog sbyin dang /
g.yon skyabs sbyin gyi phyag rgyas me tog ut+pal bsnams pa /
dar dang rin po che'i rgyan du mas brgyan cing zla ba'i 'od kyi rgyab yol mnga' ba /
snang stong 'od lnga 'khrigs pa'i klong du zhabs gnyis sems ma'i skyil krung gis bzhugs pa /
mtha' skor gyi pad 'dab nyi shu la phyogs bzhir phrin las bzhi'i sgrol ma dang /
bar mtshams rnams su 'jigs pa bcu drug las skyob pa'i sgrol ma bcu drug ste /
thams cad kyang sku mdog phyag mtshan rgyan cha lugs rnam 'gyur thams cad yongs su rdzogs pa'i ye shes sgyu ma'i skur lam ste gyur pa'i mos pa mdzod /
dbang bskur ba dngos la /
sku gsung thugs kyi dbang bskur ba brtan byed dang bcas pa rnams su yod pa las /
thog mar sku phyag rgya'i dbang bskur ba'i slad du /
slob dpon mdun bskyed dang bcas pa'i 'phags ma gtso 'khor rnams kyi smin mtshams nas rang 'dra'i ye shes kyi sku gnyis pa re byung /
khyed rang rnams dam tshig par gsal ba la dbyer med du thim pas rgyud byin gyis brlabs pa'i mos pa mdzod /
oM:
snang stong dbyer med rdo rje'i sku :
rje btsun 'phags ma'i sku yi dbang :
deng 'dir skal ldan khyod la bskur :
rdo rje'i sku ru 'grub par shog :
rtsa sngags dang /
kA ya a b+hi Shiny+tsa oM:
des sku'i dbang thob /
lus kyi sgrib pa dag
/sku phyag rgya'i rnal 'byor bsgom pa la dbang bar byas pa yin no //
gsung bzlas pa sngags kyi lung sbyin zhing dbang bskur ba'i slad du slob dpon mdun bskyed dang bcas pa'i 'phags ma gtso 'khor rnams kyi thugs ka nas sngags kyi phreng ba byung /
zhal nas thon /
khyed rang rnams kyi zhal du zhugs /
thugs kar zla ba'i dkyil 'khor gyi dbus su sa bon gyi mthar 'khod pa bzlas pa'i rkyen gyis sngags phreng sa bon dang bcas pa las 'phags ma gtso 'khor rnams kyi sku nam mkha' gang bar 'phros /
rang gzhan sems can thams cad kyi gnas skabs dang mthar thug gi 'jigs pa thams cad yongs su sbyangs /
mchog dang thun mong gi dngos grub rab 'byams yid bzhin du 'grub pa'i mos pas sngags 'di rnams kyi rjes zlos lan gsum mdzod /
oM tA re tut+tA re tu re swA hA:
oM badzra tA re sarba big+h+nAn shAn+tiM ku ru swA hA:
oM tA re tut+tA re tu re ma ma sarba laM laM b+hA ya shAn+tiM ku ru swA hA:
oM tA re tut+tA re tu re ma ma sarba baM baM dza la b+hA ya shAn+tiM ku ru swA hA:
oM tA re tut+tA re tu re ma ma sarba raM raM dz+wa la b+hA ya shAn+tiM ku ru swA hA:
oM tA re tut+tA re tu re ma ma sarba yaM yaM tsa la b+hA ya shAn+tiM ku ru swA hA:
oM rat+na tA re sarba lo ka dz+nyA na bid+yA d+ha ra d+ha ra d+hi ri d+hi ri hrIng hrIng dza dz+nyA na puSh+TiM ku ru oM:
oM tA re tut+tA re tu re ma ma sarba e e ma hA ha na b+hA ya shAn+tiM ku ru swA hA:
oM tA re tut+tA re tu re ma ma sarba tig tig tIk+Sh+Na rak+Sha rak+Sha ku ru swA hA:
oM tA re tut+tA re tu re ma ma sarba rA dza duSh+TAn kro d+ha shAn+tiM ku ru swA hA:
oM tA re tut+tA re tu re sarba tsaur b+han+d+ha b+han+d+ha trig thuM swA hA:
oM pad+ma tA re san+tA ra hrIHsarba lo ka wA shaM ku ru ho :
oM tA re tut+tA re tu re sarba duSh+TAn big+h+nAn baM phaT swA hA:
oM tA re tut+tA re tu re sarba haM haM duSh+TAn ha na ha na tra sa ye phaT swA hA:
oM tA re tut+tA re tu re sarba he he tsa le tsa le b+han+d+ha phaT swA hA:
oM tA re tut+tA re tu re sarba bi Sha tsa la ya ha ra ha ra phaT swA hA:
oM karma tA re sarba shA trUn big+h+nAn mA ra se na ha ha he he ho ho haM haM b+hin+d+ha b+hin+d+ha phaT:
oM tA re tut+tA re tu re sarba dz+wa ra sarba duHkha pra sha ma na ya phaT swA hA:
oM tA re tut+tA re tu re badzra A yu She swA hA:
oM tA re tut+tA re tu re dzam+b+he+e mo he d+ha na me d+hi hrIHswA hA:
oM tA re tut+tA re tu re sarba ar+tha sid+d+hi sid+d+hi ku ru swA hA:
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
A:
grags stong dbyer med rdo rje'i gsung :
rje btsun 'phags ma'i gsung gi dbang :
deng 'dir skal ldan khyod la bskur :
rdo rje'i gsung du 'grub par shog :
wA ka a b+hi Shiny+tsa A:
des gsung gi dbang thob /
ngag gi sgrib pa dag
/gsung bzlas brjod byed pa la dbang bar byas pa yin no //
thugs kyi dbang bskur ba'i slad du /
slob dpon mdun bskyed dang bcas pa'i 'phags ma gtso 'khor rnams kyi thugs ka nas thugs gnyis su med pa'i ye shes kyi ngo bo phyag mtshan ut+pa la'i rnam par byung /
khyed rang rnams kyi snying gar thim pas rgyud byin gyis brlabs pa'i mos pa dang bcas te 'od gsal rnam par mi rtog pa'i dbyings su mnyam par 'jog mdzod /
phyag mtshan snying gar bzhag la /
hU~M:
rig stong dbyer med rdo rje'i thugs :
rje btsun 'phags ma'i thugs kyi dbang :
deng 'dir skal ldan khyod la bskur :
rdo rje'i thugs su 'grub par shog :
tsit+ta a b+hi Shiny+tsa hU~M:
des thugs kyi dbang thob /
yid kyi sgrib pa dag
/thugs gnyis med kyi ye shes bsgom pa la dbang bar byas pa yin no //
brtan par bya ba'i slad du /
gtor ma rje btsun sgrol ma gtso 'khor rnams kyi ye shes sgyu ma'i skur dngos su gsal ba khyed rang rnams kyi spyi bor spyan drangs shing byin gyis brlabs pa'i mos pa mdzod /
tAM:
gtor ma lha yi phyag rgyar rdzogs :
thugs rje'i 'od phung lams se lam :
rje btsun sgrol ma'i byin rlabs kyis :
skal ldan smin cing grol bar shog :
kA ya wA ka tsit+ta gu Na karma ba liM ta a b+hi Shiny+tsa oM AHhU~M hrI:
mthar gtor ma'i lha tshogs rnams 'od du mer gyis zhu ste khyed rang rnams la gnyis su med par thim pas khyed rang rnams kyi lus ngag yid gsum dang /
'phags ma gtso 'khor rnams kyi sku gsung thugs byang chub snying po'i bar du dbyer mi phyed par gyur nas yon tan dang phrin las rgya mtshor dbang 'byor pa la slob dpon mdun bskyed dang bcas pas me tog gi char 'bebs shing shis pa brjod pa'i tshigs su gcad pas kyang mnga' gsol ba'i mos pa mdzod /
ces mtshams sbyar la shis brjod rgyas bsdus gang rigs dang bcas me tog gi char dbab /
rol mo'i sgra snyan cing rgyun ring bar 'khrol /
des dbang gi dngos gzhi legs par grub nas /
mjug gi bya ba dam tshig bsdus te 'dzin par khas blang ba 'di'i rjes zlos lan gsum mdzod /
gtso bos ji ltar sogs /
bka' drin gtang rag gi yon du maN+Dal phul /
slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul te phul na /
cha shas nas bzhes la longs spyod du gsol bsam pas 'di'i rjes zlos lan gsum mdzod /
deng nas brtsam ste sogs /
des byin rlabs dang dngos grub kyi gter chen po 'phags ma sgrol ma 'jigs pa kun sel rigs thams cad bsdus pa'i dkyil 'khor du mngon par dbang bskur ba rgyas par grub zin pa lags pas /
dge ba'i rtsa ba byang chub snying por yongs su bsngo ba 'di lhan cig tu gnang bar zhu /
bsod nams 'di yis sogs brjod la slob ma rnams gyes /
slob dpon gyis mdun bskyed kyi mchod pa bsang sbyang byin gyis brlab /
mchod bstod /
ma rnyed yongs su ma tshang dang sogs kyi mthar yi ge brgya pa lan gsum gyis nongs pa bshags /
mdun bskyed rten yod na brtan bzhugs dang /
med na badzra muHsa ye shes pa gshegs /
dam tshig pa rang la thim /
rang nyid 'phags ma gtso 'khor du gsal ba 'od gsal rnam par mi rtog pa'i dbyings su thim par mos te cung zad mnyam par 'jog
/slar yang skad cig gis gtso mo'i skur gsal ba'i gnas gsum du oM AHhU~M gis mtshan par bsam /
bsngo smon shis brjod rgyas par bya'o //
bzhi pa 'phros don gyi khyad par cung zad bshad pa la /
gzhung rtsa ba las /
'jigs pa so so zhi ba'i phyir :
zhes sogs gsungs pa ltar gong du ji skad smras pa'i rigs bsdus pa'i dbang bskur ba 'di nyid rgyas par thob pa'i gang zag gis /
las so so la dmigs kyis bsal ba lta bu'i tshe rigs tha dad pa'i dbang bye brag tu skur ba'i tshul ni /
thog mar sa yi 'jigs pa las skyob pa'i rdo rje sgrol ma'i dbang bskur ba la mtshon na /
sbyor ba'i skabs su maN+Dal pad+ma 'dab brgyad kyi dbus su tshon phung mthing ga dang /
'di'i sku brnyan bsham pa sogs khyad chos phra mo ma gtogs gzhan gong dang 'dra /
dngos gzhi sgrub thabs la sngon 'gro skyabs sems nas mchod pa byin rlabs bar 'dra /
lha bskyed skabs /
stong pa'i ngang las skad cig gis :
pad+ma zla ba'i gdan gyi steng :
rang nyid rdo rje sgrol ma mthing :
phyag g.yas mchog sbyin g.yon pa ni :
skyabs sbyin phyag rgyas ut+pa la :
rdo rje rtse lngas mtshan pa bsnams :
dar dang rin chen rgyan gyis brgyan :
gnas gsum rdo rje'i 'bru gsum sogs nas bstod pa'i bar 'dra /
bzlas dmigs /
thugs kar zla steng tAM mthing ga :
mtha' skor sngags kyi phreng bas bskor :
'od zer rdo rje'i rang bzhin 'phros :
'phags mchod 'gro ba'i don kun byas :
khyad par nga rgyal las gyur pa'i :
sa yi 'jigs pa kun zhi gyur :
oM tA re tut+tA re tu re ma ma sarba laM laM b+hA ya shAn+tiM ku ru swA hA:
zhes bzla /
mdun bskyed bsang sbyang /
stong pa'i ngang las skad cig gis :
mdun du pad+ma zla ba'i gdan :
de steng rdo rje sgrol ma mthing :
zhes sogs sbrel la bzlas pa'i bar gong ltar dang /
rnam rgyal dang las bum sgrub pa sogs dkyus nas 'byung ba ltar bya /
bdag 'jug rgyas bsdus gang rigs blang /
dbang bskur la /
mtshams sbyor skabs /
dbang bskur ba'i rim pa zab mo sgrub pa'i skabs su bab pa yin /
zhes pa yan gong ltar la /
de'ang rigs bsdus gtso 'khor yongs su rdzogs pa dang /
bye brag las sgrub pa'i rigs so so'i dbang bskur ba gnyis su yod pa las /
phyi ma la'ang gzhung rtsa ba'i rdo rje'i gsung las /
'jigs pa so so zhi ba'i phyir :
sgrol ma so so'i dbang bskur na :
lha sngags bsgyur la gong ltar bskur :
byin rlabs rtags mtshan myur du 'byung :
zhes gsungs pa ltar las kyi bye brag gis rnam pa nyi shur 'gyur ba'i nang gses phyi rol du sa g.yo ba dang /
thog brdib pa sogs 'byung ba sa las gyur pa'i 'jigs pa thams cad zhi zhing srung ba dang /
nang du nyon mongs pa nga rgyal las gyur pa'i nad dang gnod pa sogs 'jigs pa'i phyogs thams cad las dbugs 'byin pa bcom ldan 'das rdo rje sgrol ma'i dbang bskur ba ste /
de la'ang slob dpon gyi bya ba sogs sbrel /
de bzhin du lha bskyed skabs rdo rje sgrol mar gsal gdab pa dang /
sku'i dbang gi skabs /
slob dpon mdun bskyed dang bcas pa'i bcom ldan 'das rdo rje sgrol ma'i smin mtshams nas sogs kha bsgyur zhing /
bzlas lung skabs 'di rang gi sngags lan gsum bzla ba sogs khyad par phra mo rnams shes sla bas ma 'khrul bar sbyar bar bya'o //
rjes chog skabs /
rang nyid rdo rje sgrol mar gsal ba 'od gsal rnam par mi rtog pa'i dbyings su thim /
slar yang rang rdo rje sgrol ma'i skur gyur /
ces brjod pa ma gtogs 'dra'o //
des mtshon te chu yi 'jigs skyob pad+ma sgrol ma'i dbang bskur ba sogs la'ang so so'i khyad chos ma 'khrul bar sbyar bas don 'grub pa nyid do //
gzhan yang rigs bsdus kyi dbang gi skabs su mdun bskyed cho ga rgyas par bsgrub par spro na /
maN+Dal bzhi chog gi mdun bskyed ltar mchod bstod rgyas par bgyis kyang rung zhing /
slob ma lhar bskyed pa'ang rgyas par na maN+Dal cho ga ltar brda sprad na legs /
shin tu bsdus pa'i tshe bdag mdun cho ga gcig gis mnyam du bsgrubs kyang rung mod /
dmigs bsal ma gtogs bdag mdun so sor dbye ba 'gal ba med par ma zad /
las dang po pa dmigs pa 'char bde ba sogs legs pa las /
lam mthon po dang ting nge 'dzin cung zad brtan pa'i dbang du byas pa'i cho ga rnams sems gnas cung zad ma thob pas 'chun par dka' zhing lad mo tsam bgyis kyang byas la ma bsags pa'i las su 'gro nyen che bas /
cho ga phyag len gang la'ang mdo rgyas 'tsham zhing dbang po dang mthun pa 'di kho na legs par rtogs so //
yang dkyus su mi gsal bas dbang lung spyir btang la ma byas kyang rung mod /
khrom tshogs lta bu mang po'i skabs gtor dbang gi mgor /
brtan par bya ba'i slad du /
slar yang slob dpon mdun bskyed dang bcas pa 'phags ma gtso 'khor du gsal ba la mi phyed dad pa'i gdung shugs drag pos phyag 'tshal zhing bstod pa'i rgyud kyi rgyal po 'di lhan cig tu gsung bar zhu /
zhes mtshams sbyar la /
oM rje btsun ma 'phags ma sgrol ma sogs nas /
nyi shu rtsa gcig
/ces pa'i bar tshar gsum mam gcig mnyam du 'don /
zhes gsol ba btab pa la brten nas gtor ma rje btsun sgrol ma sogs man gong gi mtshams sbyor dkyus ltar bgyis na byin rlabs che zhing shin tu legs pa yin no //
'phags ma'i thugs rje'i zla ba las //
byin rlabs bdud rtsi'i char 'beb pa'i //
cho ga rdzogs ldan sprin chen 'dis //
sa gsum dge legs sbyin gyur cig
/ces pa'ang gtsang gnubs yul rong du 'khrungs pa'i lang gro lo tsA ba chen po dkon mchog 'byung gnas kyi rnam 'phrul du gdod nas grub cing /
chos 'di'i bdag por rdo rje'i lung gis khyad par du bsngags pa kun bzang pad+ma'i snying po'i phrin las pa chen po rje dbon mchog gi sprul pa'i sku karma sgrub brgyud bstan 'dzin phrin las kyi bka' bstsal nor bu'i phreng ba spyi bor mchod de /
gter chen bla ma mchog las zab chos 'di nyid thog mar thob pa'i skal pa bzang po can mtsho skyes bla ma dgyes pa'i 'bangs 'jam dbyangs mkhyen brtse'i dbang pos gter gnas ri bo dbang zhu'i nub phyogs /
bde chen pad+ma shel phug gi 'dabs 'byor rdzong gsar bkra shis lha rtse'i chos grwar nag pa zla ba'i dkar phyogs kyi rgyal ba gnyis pa la legs par sbyar ba'i dge bas zab chos 'di nyid kyi phrin las 'jig rten gsum na nyi zla ltar rtag tu snang ba'i rgyur gyur cig
/sarba mang+ga laM b+ha ba tu ///
/
