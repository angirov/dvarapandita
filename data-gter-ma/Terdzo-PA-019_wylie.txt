@#/
khrag 'thung pad+ma drag po'i gtor ma'i las rim dgra bgegs kun 'joms bzhugs so //
na mo gu ru badzra kro d+hA ya /
gdod nas 'gyur med ye shes kun gyi dngos //
gdul dka'i 'gro la cher khros thod phreng rtsal //
dkyil 'khor rgya mtsho'i khyab bdag dpa' bo cher //
gus pas 'dud do bdud dpung 'joms par mdzod //
gang gi phrin las ye shes rdo rje'i gzis //
mi zad nyes brgya'i dpung tshogs bcom nas slar //
dngos grub kun gyi gnas la dbugs 'byin pa'i //
drag po'i phrin las gtor ma'i las rim bshad //
de la yo byad bsham tshul dang /
cho ga dngos so //
dang po ni /
drag po'i las dang mthun pa'i gnas sam sgrub khang sogs yid dang mthun pa'i phyogs su /
dkyil 'khor gyi gzhi la dug khrag gis chag chag gdab /
byin gyis brlabs pa'i skud pa dkar chal gyis brlan pas thig chen brgyad btab /
de'i lte ba nas cha chen gnyis cha phran gcig
/cha chen gcig pa gnyis /
cha phran gcig
/cha chen gcig ste mu khyud drug bskor ba'i nang ma tshangs thig dang 'dzoms nas dbus su tshad pas mu khyud nang ma'i g.yas g.yon du mtshan ma bya /
de gnyis kyi mdun sbrel /
yang de las rgyab kyi tshangs thig dang mu khyud nang ma 'dzom sar g.yas g.yon du sbrel bas gru gsum 'byung /
de nas nang gi thod ra pad 'dab bzhi rtsibs bzhi rdor ra me ri'i sa rnams nges par byas nas /
tshon dgye ba ni /
chos 'byung gi nang dmar po /
mu ran sngon po /
zla gam khrag mtsho /
mu khyud thod phreng /
pad 'dab phyogs tshon /
rtsibs sngon po'am ser po /
gzhi dmar po /
rdor ra dang me ri spyi mthun no //
ma 'byor na zhing lpags la khrag gis sbags pa'i 'bru tshom lha grangs bkod pas kyang rung ngo //
gang ltar yang dbus su many+dzi'i khar lcags snod du 'bru nag gi ngar phye dug khrag gis sbrus pa'i dpal gyi gtor ma gru gsum rno dbal can 'khor brgyad kyis bskor ba mtshe yungs rtsang dang khram byang sogs drag rgyan rngam brjid dang ldan pa'i rtser sku rten srung zlog gi tsakra dar dmar po'i gur phub pa sogs kyis brgyan /
spro na /
mtha' ma rdo ra'i khar /
kong zor /
rdo zor /
dug zor /
khrag zor /
mda' zor /
yungs zor rnams phyogs rer tshar re bsham /
khrag gi ar+g+haM sogs drag po'i mchod pas g.yas su bskor /
ji ltar bde ba'i sar stegs mtho bar bla ma yi dam dang chos skyong gi gtor ma phreng tshar mchod pa dang bcas pa dang /
mdun ngos su brub khung ling+ga can dang thun rdzas sogs nye bar mkho ba'i yo byad rnams mthong brgyud bzhin tshogs par bsham mo //
gnyis pa la sngon 'gro
/dngos gzhi /
rjes chog ste gsum las /
dang po ni /
skyabs sems tshogs gsag nas bzung mchod rdzas byin gyis brlab pa'i bar te las byang bzhin bya'o //
gnyis pa la rnal 'byor sgrub pa dang /
las sbyor gnyis las /
dang po ni /
ting nge 'dzin gsum nas bzlas pa'i bar te bdag mdun gyi dkyil 'khor me ri 'dabs 'byor gyi tshul du gsal btab nas /
spyan 'dren mchod bstod bsnyen sgrub srung zlog gi bzlas pa sogs man ngag bzhin bzla'o //
gnyis pa las sbyor la /
bsad las kyi sbyor ba dang /
bzlog pa'i las sbyor gnyis /
bsad pa'i las sbyor la'ang brgyad kyi /
dang po dpung bsdu phyir thugs dam bskul ba ni /
hU~M:
snang ba mtha' yas thugs rje'i rol pa las :
bdud 'dul pad+ma 'byung gnas sprul skur shar :
khams gsum dbang phyug rdo rje thod phreng rtsal :
ma rungs gdul dka' 'dul phyir thugs dam skul :
thugs nyid zhi ba chos kyi dbyings nyid las :
ma 'gag rang rtsal khrag 'thung khros pa'i gar :
sku mdog dmar nag bskal pa'i me ltar 'bar :
zhal gcig phyag gnyis gar dgu'i dpa' brjid can :
zhal gdangs mche gtsigs drag po'i rkan sgra rdeb :
nyi zla 'bar ba'i sdang mig phyogs bcur gzigs :
smin ma ag tshom me yi tshwa tshwa 'phro :
kham nag ral pa srid rtser khyab par g.yeng :
mi bzad 'jigs gzugs rngam pa'i gzi mdangs can :
gti mug 'joms phyir glang chen stod g.yogs mdzad :
'dod chags 'joms phyir zhing lpags sked la dkris :
phrag dog 'joms phyir gnas gsum byugs pas mtshan :
nga rgyal dbang sdud stag lpags sham thabs 'phyang :
zhe sdang 'joms phyir sbrul gyis yan lag dkris :
dregs pa 'dul phyir thod rlon do shal can :
'dod yon ma spangs rin chen du mas brgyan :
phar phyin drug rdzogs rus pa'i phyag rgya sogs :
mdzes shing dpa' ba'i cha byad yongs su rdzogs :
phyag g.yas gser gyi rdo rje rtse dgu las :
hU~M phaT raM sogs rdo rje'i tshwa tshwa 'phro :
dregs pa dbang sdud gtor sreg phrin las ldan :
phyag g.yon gnam lcags phur bu rno ngar 'bar :
dregs pa sde brgyad kun gyi snying rtsa sreg :
gnod byed 'byung po'i klad pa 'gems par byed :
sdigs mdzub rtse nas lcags sdig pho nyar 'gyed :
kha dgu mig dgu bco brgyad rwa dang ldan :
mi sdug gzugs can drag po'i rkan sgra rdeb :
rngam pa'i me rlung 'tshubs shing tshwa tshwa 'phro :
gnod byed rgyal 'gong srog dbugs rngams zas byed :
khro rgyal 'bar ba'i zhabs kyi stangs stabs kyis :
sa gsum g.yo zhing dregs pa'i gdan la rol :
khro rgyal khrag 'thung pad+ma he ru ka :
thugs dam dus la bab po sa ma ya :
khro rgyal dbu gtsug mtha' yas khros pa'i khyung :
mthing nag me yi gshog pa g.yob cing rdeb :
khro gnyer spyan gsum rdo rje'i mchu sder gyis :
zhe sdang gdug pa'i klu rnams zhal du gsol :
mi 'gyur rdo rje 'bar ba'i ba spu las :
sprul pa'i bya khyung mtshon cha'i tshwa tshwa 'gyed :
ral gri 'bar ba'i gshog pa g.yas g.yon la :
ye shes me rlung rngam sgra 'brug ltar ldir :
de steng rigs bdag chos sku 'od dpag med :
dmar gsal sprul sku'i cha byad tshe bum 'dzin :
tshe dang ye shes dpag yas dngos grub stsol :
khrag 'thung thugs srog 'bar ba'i srog gi gor :
thugs nyid zhi las g.yo ba med pa'i phyir :
ye shes sems dpa' rdo rje thod phreng rtsal :
dkar dmar gsang phod snam sbyar zab ber gsol :
rdo rje thod pa tshe yi bum pa 'dzin :
dus gsum sangs rgyas kun gyi phrin las bdag :
mthu rtsal rmad byung khro rgyal he ru ka :
dregs pa sde brgyad 'dul ba'i drag rtsal can :
thugs dam dus la bab po sa ma ya :
khro rgyal sku gsung thugs dang yon tan dang :
phrin las rang rtsal 'gag med rol pa las :
gsang bdag gshin rje rta mgrin me dbal dang :
rigs bzhi mkha' 'gro phyogs skyong khro bo bcu :
pho nya yang sprul nying sprul grangs med 'gyed :
rngam brjid skar ltar 'khrugs shing glog ltar 'khyug :
'bar ba'i chas can gdug pa'i mtshon cha gdengs :
'khor bcas drag po'i thugs dam dus la bab :
bdag cag rnal 'byor 'khor dang bcas pa rnams :
byang chub sgrub la bar du gcod byed pa'i :
gzugs can dgra dang gzugs med bgegs kyi tshogs :
bsad bcad gtubs te rdul du brlag pa dang :
dug gsum sha khrag rus pa tshogs su rol :
dbang drag pad+ma bka' yi pho nyar bcas :
drag po'i phrin las mdzad pa'i dus la bab :
ces gdung ba'i shugs drag pos thugs dam bskul bar bya'o :
gnyis pa brngan 'bul ba ni /
phud skyems 'thor zhing /
hU~M:
rig 'dzin rtsa brgyud bla ma dam pa dang :
bde gshegs kun 'dus zhi khro rab 'byams lha :
khyad par dbang drag pad+ma'i lha tshogs rnams :
gser skyems 'di bzhes rnal 'byor mthu dpung skyed :
ma mgon lcam dral las gshin 'chi bdag sogs :
dregs pa'i sde dpon sum cu yab yum sras :
bka' nyan bran g.yog mngags gzhug bcas rnams kyis :
gser skyems 'di bzhes rnal 'byor mthu dpung skyed :
sngags 'chang bdag gi rigs kyi srung ma dang :
sa phyogs 'di yi yul gzhi'i gnas kyi bdag :
lo zla zhag dus tshes la dbang ba'i lhas :
gser skyems 'di bzhes rnal 'byor mthu dpung skyed :
gsum pa gzu dpang gsol ba ni :
hU~M:
phyogs bcu nam mkha'i dkyil 'khor nas :
bla ma rig 'dzin yi dam lha :
khrag 'thung dbang drag 'khor dang bcas :
thugs rjes bdag la dgongs su gsol :
bdag ni rig 'dzin sgrub pa po :
dam tshig 'dzin la dgra byung na :
ma nyes ma g.yo srung ma mkhyen :
gzu dang dpang du dkon mchog bzhugs :
zhal lce snang srid lha 'dres mdzod :
dam nyams dgra bo sdig can 'dis :
dang por sangs rgyas bstan pa bshig :
bar du dkon mchog dbu 'phang smad :
mtha' mar sngags 'chang snying po phral :
da lta rnal 'byor bdag la bsdos :
dge ba bcu ni khyad du bsad :
mi dge bcu ni dang du blangs :
mtshams med lnga yi 'bras bu smin :
'di ni bsgral ba'i zhing yin pas :
dbang drag pad+ma'i lha tshogs rnams :
chos nyid zhi las ma g.yos kyang :
rngams brjid khros pa'i skur bzhengs la :
dgra bgegs bsgral ba'i dus la bab :
ma g.yel ma g.yel thugs dam can :
dgra bgegs sgrol ba'i phrin las mdzod :
ces snyan snon /
bzhi pa dmigs bya bskyed pa ni /
phaT/
stong pa'i ngang las e las lcags bsregs kyi khang sgrom gru gsum bang rim dgu pa kha khyer dog cing gting zab pa /
'og nas 'dod chags kyi khrag mtsho khol ba /
logs la zhe sdang gi me rlung 'tshubs pa /
steng nas gti mug gi mun pa gtibs pa /
mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad par 'khrugs pa /
las byed gshin rje'i dmag tshogs seng ge ltar rngams pa /
stag ltar 'phyo ba /
srin po ltar khros pa /
sha za ltar rgyug pa /
rgyob rgyob dang sod sod kyi sgra 'brug ltar sgrog pas gang ba /
srid pa las kyi btson khang drag po de'i nang du nr-i'am tri dud kha yongs su gyur pa las dgra'am bgegs de nyid lus gcer bu rid pa mdog nag cing dran pa nyams pa /
mya ngan gyi phyag rgya can bu ga dgu nas rnag khrag 'dzag pa /
gnod byed thams cad 'dus pa'i ngo bor gyur par dmigs shing gsal gdab bo //
lnga pa rnam shes dgug pa ni /
hU~M mdzad kyi phyag rgya bcings te /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang rig sngags dang gzungs sngags dang snying po dang phyag rgya ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par che mchog pad+ma drag po'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis bdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/sgrub sngags kyi sham bur sarba big+h+nAn sha trUM A kar+Sha ya dzaH
nr-i yaM dzaH
tri yaM dzaH
oM badzra aM ku sha dzaH
oM badzra pA sha hU~MH
oM badzra s+pho Ta baMH
oM badzra gaN+De hoH
oM badzra A be sha ya AH
zhes rol mo'i sgra drag po dang bcas te dgug gzhug bya'o //
drug pa pho nya 'gyed pa ni /
hU~M dzaH
dur khrod chen po'i dkyil 'khor nas //
che mchog pad+ma thod phreng rtsal //
dbang drag dkyil 'khor lha tshogs rnams //
drag po'i phrin las dus la bab //
mkha' dbyings khyab pa'i pho nya dang //
sprul pa'i dmag tshogs las la 'gyed //
gzugs can dgra dang gzugs med bgegs //
gdug cing sdang sems ldan pa kun //
zungs shig chings shig rnam par sdoms /
khug cig drongs shig dbang du sdus //
sod cig skrod cig rengs par gyis //
phye zhig gnon cig rmug par gyis //
thul cig choms shig rdul phran bzhin //
bdag gis bsgo ba kun khug la //
gzugs brnyan 'di la myur du phob //
srung skyob mgon dang bral bar mdzod //
ces drag tu rbad cing bskul lo //
bdun pa lha dang dbye ba ni /
dbye rdzas kyis bdug cing sgro gnyis kyis phyir 'byed pas /
hU~M/
dam nyams dgra bo sdig can la //
srung skyob byed pa kun nyon cig
/sems can las ngan sdig can 'di //
bsgral ba'i zhing bcur gyur pas na //
'di la srung skyob ma byed par //
yal bar thongs la ring du spongs //
bka' las 'das na khrag 'thung dpal /
khros pas khyod nyid gzhom par byed //
de bas skyob byed kun dang phrol //
gnod byed gsod pa'i bdud dang sprod //
rtsa sngags kyi mthar nr-i tri sarba de wa u tsa ta ya phaT/
ces bsrung bya dang srung byed kha sbyor dbye'o //
brgyad pa gnad la dbab pa la lnga las /
dang po ni thun rdzas sna tshogs kyis brab cing /
hU~M/
khrag 'thung khros pa drag po'i mtshon //
gtum drag pho nya 'bar ba'i thun //
rno myur shugs drag rdo rje'i me //
mi bzad mtshon cha'i 'khrul 'khor ni //
gnam sa 'khrugs pa'i thog ser bzhin //
dgra bgegs gzugs phung rten la ya //
rdul phran bzhin du brlag par mdzod //
dus la bab po sa ma ya //
oM badzra yak+Sha trig nan e hur thuM dzaH
gzir nan kA wA tsi rbad rbad /
ces thun rdzas sna tshogs kyis brab /
gnyis pa phur gdab la gnyis kyi /
dang po thugs rje rjes 'dzin gyi phur bus brten pa dbyings su bsgral ba ni /
phur bu thal mo'i bar du bzung la /
rang gi sor mo bcu rigs lnga yab yum bcur gyur /
sa ma ya hoH
rjes su chags pa'i sbyor bas snyoms par zhugs pa'i mkha' las sras mchog yak+sha me dbal sku stod srin po khros pa'i nyams can dmar nag phur bu 'dril ba lte ba man chad chu srin gyi kha nas gnam lcags 'bar ba'i dbal zur gsum du rno ba'i khong gseng du lha'i pho brang dang  bcas pa /
rtse mor dregs pa'i dmag tshogs las la rngams shing dus me'i tshwa tshwa 'phro bar bsams la /
oM yak+sha kro d+ha badzra kI li kI la ya kA ya wA ka tsit+ta a b+hi Shiny+tsa mi /
phur bu las byung ba'i 'od zer gyis rgyal ba sras dang bcas pa'i byin rlabs nus mthu 'od zer gyi rnam par spyan drangs /
phur bu la thim pas khams gsum dus gcig tu sgrol ba'i mthu dang ldan par bsams la phur bu 'dril zhing 'debs pas /
hU~M/
dbang drag thugs las sprul pa'i sras //
'jigs byed 'jigs mdzad kI la ya //
rno ngar 'bar ba'i rdo rje'i mtshon //
gzir cig dgra bo'i snying rtsa la //
ye shes chen po mi shigs pa'i //
dwangs ma bdag gi snying la thim //
las nyon bag chags bcas pa'i gzugs //
rdul phran bzhin du bsgral bar bya //
oM badzra kI li kI la ya hU~M phaT/
ces phur bu snying dkar nag gi mtshams su 'dril zhing btab la phaT ces brjod de rnam shes dang ye shes lus dang srog rnams kha sbyor dbye ba'i man ngag tshe khrus kyi dgongs pa dang ldan par bsgral lo //
gnyis pa las phur gyis rten gzhi bsgral ba ni /
gdab phur ling+ga'i gnas so sor gdab cing /
hU~M/
rno myur shugs drag phur bu 'dis //
dgra bgegs spyi bo mgrin pa dang //
snying ga lte ba gsang gnas lngar //
gzir cig badzra kI la ya //
mig dang rna ba sna dang lce //
don lnga snod drug yan lag lnga //
sha rus pags pa rtsa rgyus la //
gzir cig badzra kI la ya //
gzhan yang mdza' bshes gnyen 'khor dpung //
yul mkhar dbang thang longs spyod sogs //
dgra bgegs sde dang bcas pa la //
gzir cig badzra kI la ya //
oM badzra kI li kI la ya dgra bgegs nr-i tri sha trUM mA ra ya rbad /
ces lus gnas so sor 'debs shing bsgral lo //
gsum pa sgrol gris snyigs ma dum bur bsgral ba ni /
hU~M/
che mchog pad+ma thod phreng rtsal //
gtum drag rngams pa'i rang bzhin las //
yak+sha me dbal skar ltar 'khrug
/las byed pho nyar bcas pa rnams //
drag po'i phrin las dus la babs //
zhing bcu'i dgra dang bgegs rnams kyi //
gzugs phung rdul phran bzhin du shigs //
rnam shes chos kyi dbyings su spor //
nr-i tri sha trUM mA ra ya rbad /
ces mtshon chas dum bur bsgral /
bzhi pa tho bas brdung ba ni /
hU~M/
rdungs shig rdo rje 'bar ba'i gtun //
bka' las 'da' byed sdig can rnams /
khro mo 'bar ba'i gtun khung du //
rdo rje tho bas brdung byas pas //
lha yang rung ste brlag byed na //
dgra dang bgegs la smos ci dgos //
oM pad+ma A ko Ta ya kha thaM kha thaM/
lnga pa zhal stob ni /
ling ro'i cha shas tsam zlog pa'i skabs 'bul rgyu dang lhag gtor la bsre rgyur bzhag
/gzhan rnams hom gzar sogs su khyer ba rak+tas bran la dgra bgegs bsgral pa'i sha khrag 'dod yon gyi phung po zad mi shes par spel la /
hU~M/
dgra bgegs bsgral pa'i sha khrag rus //
don snying nang khrol bcas pa rnams //
ye shes bdud rtsir byin brlabs nas //
bzhes shig rol cig dgyes par mdzod //
mAM sa rak+ta kiM ni ri ti khA hi /
zhes sgrub gtor sogs gtor ma thams cad la bran no //
gnyis pa bzlog pa'i las sbyor la lnga las /
dang po zlog pa'i dpung bskyed phyir skong ba bya ba ni /
skong rdzas su 'os pa'i yo byad ci 'byor bsham zhing rgya cher spel la /
hU~M/
bde chen 'gyur med kun bzang dbyings //
'og min rnga yab dpal gyi ri //
pad+ma 'od kyi gzhal yas nas //
rig 'dzin pad+ma thod phreng rtsal /
khrag 'thung khro bor rnam rol pa //
rtsa brgyud bla ma yi dam lha //
dpa' bo mkha' 'gro rgya mtshor bcas //
gnas 'dir spyan 'dren gshegs su gsol //
kun bzang 'byor pa rgya mtsho'i dpyid //
ngo mtshar nam mkha' mdzod kyi sprin //
phyi nang gsang ba bla med pa'i //
mchod pa kun gyis thugs dam bskang //
me tog spos dang snang gsal dang //
dri mchog bshos gtsang rol mo'i sgra
/rgyal srid bdun dang 'dod yon lnga //
bkra shis rtags rdzas brgyad kyis bskang //
dbang po'i me tog bsur chen spos //
zhun mar khrag mkhris byug pa'i mtsho //
sha tshil rus bcud thod rnga dang //
rkang gling rol mos thugs dam bskang //
'chi med bdud rtsi ma da na //
dgra bgegs snying khrag 'khrugs pa'i mtsho //
dam rdzas brjid ldan gtor ma dang //
mnyam sbyor bde bas thugs dam bskang //
rngam brjid dur khrod thod pa'i mkhar //
zhing lpags bla re rgyu rlon gyi //
drwa phyed don snying 'phyang 'phrul sogs //
drag po'i dkyil 'khor chen pos bskang //
thod skam dbu rgyan zhing glang gos //
mgo phreng sbrul chun stag sham dang /
khrag zhag thal chen rus rgyan sogs //
dpal gyi chas gos du mas bskang //
sngags byang glegs bam bgrang phreng dang //
rnga dang rnga chen 'khar rnga dung //
cang te'u dril bu rkang gling dang //
bshugs pa'i brda yis thugs dam bskang //
rdo rje rin chen pad+ma dang //
ral gri 'khor lo kha T+wAM ga
/gri gug mdung thung b+hany+dza sogs //
phyag mtshan mang pos thugs dam bskang //
sra brtan go dang rno ngar mtshon //
mkha' lding bya dang g.yag lug khyu //
gcan gzan gtum brjid dpa' bo'i tshogs //
'bum phrag mang pos thugs dam bskang //
mdzes pa'i rgyan cha dar zab dang //
rin chen sman spos 'bru bcud tshogs //
mthun pa'i dkor nor dam tshig rdzas //
dpag yas nam mkha' gang bas bskang //
ka dag chos skur byang chub gdangs //
'gags med dkyil 'khor lhar shar ba'i //
ye shes sgyu ma chen po yis //
'khor 'das ro mnyam dbyings su bskang //
med bzhin shar ba'i gzung 'dzin dgra
/rtogs grol srung zlog bsad pa dang //
mnan sreg 'phang ba'i las sbyor gyis //
srid rtsa dbyings su gcod phyir bskang //
gzhi dbyings 'gyur med thod phreng rtsal //
bskyed rdzogs lam gyi rnal 'byor gyis //
mngon par byang chub 'bras bu'i sku
/klong du gyur pa'i dgongs pa yis //
rtsa brgyud bla ma mchog gsum dang //
yi dam rgyal ba'i dkyil 'khor lha /
khyad par khrag 'thung thod phreng rtsal //
'khor dang bcas pa'i thugs dam bskang //
rigs kyi bdag po 'chi med lha //
snang ba mtha' yas thugs dam bskang //
bde gshegs kun 'dus 'khor lo'i mgon //
pad+ma 'byung gnas thugs dam bskang /
khrag 'thung rgyal po'i dkyil 'khor gtso //
dbang drag 'bar ba'i thugs\u0f8e
bde chen ye shes shes rab yum /
khros ma nag mo'i thugs\u0f8e
gdug pa 'dul mdzad 'jigs byed sku /
khro rgyal rnam bzhi'i thugs\u0f8e
tshad med bzhi dngos phrin las mdzad //
mkha' 'gro sde bzhi'i thugs\u0f8e
gti mug nad gdon dug dbal 'joms //
mkha' lding rgyal po'i thugs\u0f8e
thogs med drag rtsal phrin las bdag
/lcags sdig nag po'i thugs\u0f8e
rnal 'byor sgrub mchog bu bzhin skyong //
dam can gter srung thugs dam bskang //
de ltar skong ba'i dam tshig gis //
thugs dam gnyan po bskangs gyur nas //
rnal 'byor dam tshig nyams chag bshags //
nyes pa'i sgrib tshogs dag gyur cig
/rkyen ngan phyi nang bar chad sol //
mchog dang thun mong dngos grub stsol //
zhes skong ba'i rim pa de tsam ste /
bam bsgral pa'i dam rdzas skong rten du byas nas 'dir sbrel gyi /
skabs 'gar tshogs bar pa'i rjes 'brel du btags pa yang yod mod /
gang ltar yang mi 'gal zhing /
tshogs la rol pa sogs kyang skabs 'di nyid du bya'o //
gnyis pa zlog pa'i dpung du spyir bskul ba ni /
bskul byang rgyas bsdus gang rung zhig bya'o //
gsum pa zlog pa'i phrin las bye brag tu bskul ba ni /
ling ro khrag skyems dang sbyar ba zor gtor la rim par sgron cing /
hU~M:
dur khrod 'jigs su rung ba'i pho brang nas :
rngam brjid stobs ldan pad+ma he ru ka :
thams cad zil gnon srin po'i gdan la bzhugs :
chags pa'i skyon spangs pad+ma'i lte ba la :
thugs rje rmad byung zla ba'i dkyil 'khor steng :
nyon mongs 'dam skem nyi ma'i dkyil 'khor 'bar :
ma bcos rang byung hU~M gi 'phro 'du las :
bden pa'i stobs kyi byin rlabs tshwa tshwa 'phro :
'jig rten dregs pa dbang sdud tshar bcad nas :
khrag 'thung dbang drag dpal chen sku ru rdzogs :
sgeg cing dpa' ba'i cha lugs gsal bar ldan :
brjid la rngam pa'i khro bo g.yul las rgyal :
gtum la 'jigs pa'i khrag 'thung he ru ka :
bdud kyi dpung rnams 'joms pa'i mthu stobs can :
bgegs dpung 'dul mdzad pad+ma he ru ka :
thugs nyid klong yangs 'jig rten lto bar gnas :
dam las 'das pa'i dgra bgegs 'byung po rnams :
rang dbang med par dbang du bsdus nas kyang :
bsad bcad gtubs te sha khrag rus pa 'cha':
khyod ni dus ngan ston pa'i rgyal tshab ste :
bstan la sdang ba thams cad tshar chod cig :
bgegs 'dul pad+ma'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
sku mchog nam mkha'i khams gang 'jigs pa la :
lta bas chog mi shes pa'i mtshan dper ldan :
sku mdog dmar nag bskal pa'i me ltar 'bar :
dmar zlum spyan gyi sdang mig phyogs bcur bgrad :
bar snang khams kyi gdon tshogs brlag par byed :
zhal gdangs mche gcigs ag tshom me ltar 'bar :
gzi brjid 'od kyis stong khams ma lus bsregs :
khros pa'i rkan sgras ri rab thang la bsnyil :
rngams pa'i stobs kyis rgya mtsho hub kyis 'dren :
thugs rje'i shugs kyis 'gro drug zhal du gsol :
rngam brjid pad+ma'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
chos nyid mi 'gyur phyag g.yas rdo rje bsnams :
log 'dren tshar gcod phyag g.yon phur bu bsgril :
phrin las pho nyar gnam lcags sdig pa 'gyed :
glang chen zhing dang stag lpags gos su gyon :
thod phreng sbrul chun rin chen rus pas brgyan :
khrag zhag thal chen byug pa'i chas kyis brjid :
nyon mongs sreg byed me dpung klong na bzhugs :
khrag 'thung pad+ma'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
sku yi gzi brjid 'bar ba'i 'od zer gyis :
srid pa gsum yang zil gyis gnon par byed :
gsung gi bzhad sgra rngam pa'i nga ro yis :
khams gsum ma lus dbang du sdud par byed :
thugs nyid byams pa'i thugs rje tshad med pas :
'gro drug ma lus 'khor ba'i gting nas 'dren :
A ral+li sogs dgyes pa'i bzhad sgra yis :
ma mo mkha' 'gro thams cad dbang du sdud :
hU~M dang phaT kyi rngam sgra drag po yis :
dregs pa lha srin sde brgyad las la 'khol :
stobs ldan pad+ma'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
spyi bo'i gtsug nas khyung chen sprul pa 'gyed :
yang sprul khyung gis stong gsum 'jig rten 'gengs :
ga ru Da yi thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
sku yi cha las 'jam dpal sprul pa 'gyed :
yang sprul khro bos stong gsum 'jig rten 'gengs :
ya mAn+ta ka'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
gsung gi cha las rta mgrin sprul pa 'gyed :
yang sprul khro bos stong gsum 'jig rten 'gengs :
ha ya grI wa'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
thugs kyi cha las phyag rdor sprul pa 'gyed :
yang sprul khro bos stong gsum 'jig rten 'gengs :
badzra pA Ni'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
yon tan cha las mkha' 'gro'i sprul pa 'gyed :
yang sprul mkha' 'gros stong gsum 'jig rten 'gegs :
dpa' bo mkha' 'gro'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
phrin las cha las me dbal sprul pa 'gyed :
yang sprul khro bos stong gsum 'jig rten 'gengs :
yak+sha me dbal thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
sdigs mdzub rtse nas lcags sdig sprul pa 'gyed :
yang sprul sdig pas stong gsum 'jig rten 'gengs :
khro rgyal sprul pa'i thugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
thugs rje'i rtsal las grangs med sprul pa 'gyed :
yang sprul pho nya mang pos stong gsum 'gengs :
bka' sdod pho nya'ithugs dam dbyings nas bskul :
dug gsum sha khrag mchod pa 'di bzhes la :
dgra bgegs ltas ngan bzlog cing bsgyur du gsol :
thugs dam dus la bab po sa ma ya :
hU~M:
pad+ma thod phreng rdo rje drag po rtsal :
khyod ni 'gro ba'i mgon dang skyabs kyi mchog :
bdag gis sgo gsum dad pas khyed bsgrubs nas :
dka' ba dang blang lci ba khur du khur :
lus srog 'ben btsugs sha khrag gzan du bor :
mos bus dad pas khyed la skyabs gsol na :
thugs rje ma chung sngon gyi dam bca' dgongs :
smon lam las kyi 'brel bas mtshams sbyar nas :
dus ngan snyigs ma'i dus 'dir bdag skyes na :
khyod kyi thugs rjes bdag la byin gyis rlobs :
bdag cag bla med byang chub sgrub pa la :
lam la bar du gcod pa'i dgra bgegs rnams :
dbang drag pad+ma 'khor dang bcas pa yi :
thugs rje drag po'i stobs kyis bsgral nas kyang :
gru gsum 'bar ba'i zhal gyi hom du drongs :
gsung dbyangs drug cu ldan pa'i mgul du chugs :
don dam skye med thugs kyi dbyings su stims :
rnal 'byor bdag gis dad pas rgyud bskul na :
gzugs can dgra dang gzugs med bgegs rnams kyi :
bsam ngan sbyor rtsub chag che nyam nga dang :
byad kha phur kha rbad 'dre rbod gtong dang :
than dang ltas ngan cho 'phrul gdug rtsub rnams :
bzlog bsgyur drag po'i phrin las sgrub par mdzod :
thugs dam dus la bab po sa ma ya :
zhes brjod /
bzhi pa 'gal rkyen dmigs kyis zlog pa ni /
hU~M:
che mchog pad+ma thod phreng rtsal :
khrag 'thung kun gyi 'khor los sgyur :
bka' sdod pho nyar bcas rnams kyis :
da ni zlog pa'i phrin las mdzod :
hU~M/
ma hA de wa lha yi gdon //
sgeg pa'i stobs kyis bzlog tu gsol //
'chi bdag nag po gshin rje'i gdon //
dpa' ba'i stobs kyis bzlog tu gsol /
khram thogs nad bdag ma mo'i gdon //
mi sdug stobs kyis bzlog tu gsol //
nag po bkrag med bdud kyi gdon //
rgod pa'i stobs kyis bzlog\u0f8e
gang ba bzang po gnod sbyin gdon //
gshe ba'i stobs kyis zlog\u0f8e
khyab 'jug sgra gcan gza' yi gdon //
'jigs pa'i stobs kyis bzlog\u0f8e
li byin ha ra 'gong po'i gdon //
snying rje'i stobs kyis bzlog\u0f8e
yam shud dmar po btsan gyi gdon //
rngam pa'i stobs kyis bzlog\u0f8e
dga' bo 'jog po klu yi gdon //
zhi ba'i stobs kyis bzlog\u0f8e
nad mtshon dug sbyor lus kyi gdon //
sku yi stobs kyis bzlog\u0f8e
mi kha'i smod tshig ngag gi gdon //
gsung gi stobs kyis bzlog\u0f8e
bdag 'dzin rnam rtog sems kyi gdon //
thugs rje'i stobs kyis bzlog\u0f8e
mi mthun ltas ngan cho 'phrul kun //
mthu stobs rtsal gyis bzlog tu gsol //
b+h+yo /
gzhan yang bzlog cing bsgyur ba ni //
rnal 'byor bdag cag 'khor bcas la //
gnod cing bar du gcod pa yi //
ltas ngan brgyad cu rtsa bzhi zlog
/ye 'drogs sum brgya drug cu bzlog
/dus min 'chi dang 'jigs brgyad zlog
/glo bur bdun brgya nyi shu\u0f8e
bgegs rigs stong phrag brgyad cu\u0f8e
gdon rigs stong phrag bco brgyad\u0f8e
keg chen sum brgya drug cu\u0f8e
lha chen drag po'i gdug rtsub\u0f8e
lha ma yin gyi sgyu thabs\u0f8e
mgon po'i bar bus bskor ba\u0f8e
gshin rje'i 'khrul 'khor bcas pa\u0f8e
drang srong bram ze'i dmod pa\u0f8e
gza' yi king kang 'phen pa\u0f8e
btsan nad gzer kha gtong ba\u0f8e
sa bdag klu yi mdze nad\u0f8e
ban+des 'bum bskor byed pa\u0f8e
sngags pas sngags zor 'phen pa\u0f8e
bon gyis btso dmar 'phen pa\u0f8e
mu stegs ngan sngags byed pa\u0f8e
byad phur rbod gtong zug pa\u0f8e
mnan gtad sreg 'phang byas pa\u0f8e
mo rtsis rmi lam mtshan ngan\u0f8e
snga zhags mda' ltar 'phen pa\u0f8e
phyi zhags gru gur 'thur ba\u0f8e
mi mthun gnod pa'i phyogs kun zlog
/bzlog go dmar chen gtor mas zlog
/bsgyur ro dbang drag mthu yis sgyur //
zor ro dgra dang bgegs la zor //
bcom ldan pad+ma drag po'i tshogs //
dam rdzas mchod pa 'di bzhes la //
byad dang rbod gtong bsgyur ba dang //
bcol pa'i phrin las sgrub par mdzod //
ces zlog sngags bung bskyed nas bzla /
lnga pa thun gtor ni /
dmar gyi gtor ma rak+tas bran par dmigs bya dgug bstim bya /
bdud rtsi bran nas byin gyis brlabs te rtsa sngags la gtor sngags btags pa lan gsum sogs kyis phul la de nyid zor tshig zlog sngags thal rdeb dang bcas pas dgra phyogs su 'phang ngo //
de nas rgyun gyi rjes chog ni dkyus bzhin bya'o //
gsum pa rjes kyi rim pa la drug las /
dang po zor sgrub pa ni /
sgrub zhag rdzogs pa'i nyin rjes ma la /
gtor ma'i lha tshogs rnams la mchod bstod bzod gsol byas la /
ye shes pa mdun gyi nam mkhar btegs /
dam tshig pa bdag la bstims nas /
slar yang gtor chen zor rdzas dang bcas pa skad cig gis khrag 'thung pad+ma drag po dregs pa lha srin sde brgyad kyi dmag tshogs khro gtum 'jigs pa'i gzugs can srid gsum gang ba nad mtshon dug gi char 'beb pas dgra bo sgrol ba'i las la rngams par bsam zhing /
rtsa sngags la zlog sngags btags pa mang du bzla //
dmigs bya dgug bstim byas pa'i gtor ma bdud rtsir spel ba dmag lto'i tshul du phul la phyir zlog gi phrin las gsol lo //
gnyis pa zor sgo dbye ba ni /
zor lam na gnas pa'i dregs pa rnams gser skyems kyi phud kyis mchod cing /
hU~M/
phyogs bzhi mtshams brgyad steng 'og na //
gnas pa'i snang srid lha 'dre'i tshogs //
gser skyems mchod pa 'di bzhes la //
rig 'dzin bdag gi bka' la nyon //
dmar chen drag po'i gtor zor 'di //
lha srin tshogs la 'phen snyam ste //
dkar po'i phyogs la mi 'phen no //
khyed rnams rang rang gnas la gshegs //
hU~M/
rnal 'byor zor 'phen gang du 'phen //
sdang dgra gnod bgegs phyogs su 'phen //
phyogs der gnas pa'i gzhi bdag rnams //
sku gzur dbu smod zhabs sdus la //
do nub zor gyi zor lam phye //
'khor bcas drag po'i dmag sna drongs //
sdang dgra gnod bgegs phyogs su khyer //
dpa' ba'i 'phrul 'khor der shoms shig
/ces rig pa ngar dang ldan pas brjod /
gsum pa bskul bya ba ni /
gtor zor sogs stegs las bsgul zhing sgrub khang gi sgo'i nang rol tsam du bkod la sman raka bran las byang gi bskul dang chad tho bsgrag go
/bzhi pa zor bskul zhing 'phang ba ni /
phyar dar dang gser skyems spos kyis sna drangs te gtor zor sogs khyer /
slob dpon 'khor bcas rol mo dang bcas pas rting mnan nas 'ong ste gza' rgod drag po rgyu ba'i phyogs sogs gang du 'phang ba'i sar song ste /
gtor zor rnams stegs la bkod /
gser skyems kyi mchod pa sngon du 'gro bas /
hU~M/
nga ni sangs rgyas kun gyi dngos //
che mchog pad+ma thod phreng rtsal //
dgra bgegs ma lus bsgral ba'i phyir //
de ring drag po'i zor 'phen gyis //
bstan pa yongs kyi srung ma dang //
sems can phan byed dge la spro //
dkar po'i phyogs la dga' ba yi //
'byung po thams cad sku skyod cig
/de ring drag po'i sngags kyi zor //
sde brgyad rnams la mi 'phen no //
ru nga phrag dog ma mdzad cig
/lam la gnas pa gzhan du gshegs //
gnas gzhan skyod par ma nus na //
mtho ba rnams ni zhabs skums shig
/dma' ba rnams ni dbu chums shig
/bar pa rnams ni sku zur cig
/bag med rnams ni bag mdzod cig
/zor 'di sdang ba'i dgra la ya //
zor 'di gnod pa'i bgegs la ya //
drag po'i phrin las ma lus pa //
skad cig tsam la sgrub par mdzod //
ces bskul zhing 'phang ba ni /
hU~M:
nga ni che mchog thod phreng rtsal /
khams gsum kun gyi dbang phyug yin //
'jig rten 'das dang ma 'das pa'i //
dregs pa pho rgyud mo rgyud kun //
rang rang pho nya'i dmag sdus la //
de ring dgra bgegs steng du drongs //
rbad do bskul lo dregs pa'i tshogs //
drag rtsal mthu dang dpung skyed la //
dgra bgegs sdig can 'khor bcas kyi //
gzugs phung thal ba'i rdul bzhin shigs //
rnam shes tshangs pa'i lam nas drongs //
rig pa skye med dbyings su spor //
dus la bab po mthu rtsal skyed //
mA ra ya rbad b+h+yo zlog
/ces rol mo'i sgra drag po dang bcas pas zor rnams rim par 'phangs pa'i rjes su gtor chen zor stabs su rbad pas /
dgra bo'i rnam shes mar me bsad pa ltar song /
gnas lus longs spyod thams cad thal bar brlags par bsam zhing thal mo dang dul mo gdab /
!
yang skabs 'gar spros pa la dga' na zor bskul rjes kor zor thog la /
hU~M/
khrag 'thung pad+ma drag po yi //
pho nyar mngags pa zor gyi bdag
/dgra bgegs sgrol phyir las la ya //
gru gsum gdug pa kong bu'i zor //
glog ltar 'khyug cing thog ltar 'beb //
dgra bgegs lus sems 'ben la ya //
rtsa sngags dang zlog sngags brjod cing 'phen /
kong zor gyi mal du rim bzhin /
ri bo nyil ba rdo yi zor //
rba klong 'khrug pa khrag gi zor //
mun pa 'khrigs pa dug gi zor //
rno myur shugs drag mda' yi zor //
mtshon rtser gzengs pa yungs dkar zor //
zhes 'dzud la so sor 'phen /
!
zor rjes gcod pa'i srung 'khor bsgom zhing rdo rje slob dpon gyis rting mnan te 'ong /
lnga pa bro brdung ni /
sgrub khang gi sgo drung du gtor gzhong bshal ba'i phud kyis brtan ma bskyang /
gtor gzhong kha sbub pa'i 'og tu dgra bgegs mnan par bsams la bro brdung bya'o //
drug pa rjes chog ni /
nang du log nas mchod pa rnams kha gsos la dngos grub blang zhing tshe 'gugs /
gtang rag gi mchod bstod dang bzod gsol bya /
ye shes pa gshegs shing dam tshig pa rang la bsdu /
bris sku sogs la brtan bzhugs bya /
rdul tshon a kA ros bsdu /
smon lam bkra shis kyis mtha' brgyan pa rnams bya'o /
khrag 'thung pad+ma drag po'i dmar chen gtor zlog gi man ngag dgra bgegs kun 'joms zhes bya ba 'di yang zur gyi sngags 'chang gu ru rta mgrin gyi gsung gis bskul ba las gter gzhung rtsa tho'i dgongs pa ji lta ba bzhin bsgrigs pa ste /
rig pa 'dzin pa 'gyur med rdo rjes gangs ri'i khrod kyi ri bo ta la'i gnas su'o //

//
