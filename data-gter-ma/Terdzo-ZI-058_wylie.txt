dbang phyug dmar po'i rjes gnang thun mong ma yin pa'i zin bris nang ma bka' rgya can bzhugs so //
'jig rten dregs pa 'dul ba'i phyir //
de nyid kyi ni gzugs 'chang bas /
khams gsum dbang du sdud mdzad pa'i //
ma hA de wa rgyal gyur cig
/gang gi rig gtad cho ga'i khrigs //
brgyud ldan man ngag las 'ongs pa //
sba sri med par gnad gsang bcas //
snying dang 'dra ba'i ngor bkod bya //
khams gsum dbang phyug dzam+b+ha la dmar po'i dbang sdud las byed kyi lha dbang phyug dmar po'i rig gtad rjes gnang gi rim pa bya ba ni /
dben pa'i gnas su sgrub pa'i skabs su bshad pa bzhin gyi stegs sam ma 'byor kyang stegs bu dmar pos bkab pa'i khar rdul tshon ras bris gang rung gi zla gam sgo gcig gi gzhal yas bar khyams ut+pal dmar po'i phreng ba dang 'od zer dmar pos bskor ba'i dbus su lha mtshan bri zhing /
ma 'byor na 'bru dmar pos zla gam bris pa'i dbus su lha grangs dang mthun pa'i tshom bu bkod pas kyang rung /
de'i dbus su dbang rten man ngag bzhin du bsgrubs pa /
g.yas phyogs su yab kyi phyag mtshan lcags kyu /
g.yon logs su yum gyi phyag mtshan 'phyon ma'i me long la khu rdul gyis hrIMHbris pa /
mtha' skor du ting lo chang gi zan changs mchod pa sogs kyis bskor /
sgrub pa'i phrin las bzhin du gyer sgom mchod bstod bzlas pa bya /
gal chen gyi slob ma gcig gam gsum las mi mang ba khrus bya /
dri bzang gis byug
/cu gang dang sin+d+hu ra bsres pa'i thig le rtse gsum pa'i dbyibs can gnas gsum du bkod /
rin po che'i maN+Dal phul nas gnas pa la /
slob dpon gyis lha chen 'di nyid ngo bo 'phags pa spyan ras gzigs 'gro ba 'dul phyir phyi rol dka' thub grub pa chen po'i tshul bzungs pa sogs drang nges kyi lo rgyus 'chad /
de nas slob dpon la gsol ba gdab pa 'di'i rjes zlos bya /
bdag ni bstan dang 'gro ba'i don //
gdul dka' ma lus 'dul ba dang /
khams gsum 'khor los bsgyur ba'i phyir //
dbang phyug dmar po 'khor bcas kyi //
rjes su gnang ba bstsal du gsol //
lan gsum /
slob dpon dang slob ma gnyis ka gnod sbyin yab yum du gsal ba'i thugs kar 'jig rten dregs pa las bkol gyi lha dpal rta mgrin shin tu khro zhing gtum pa'i rnam pa can /
mdun gyi dkyil 'khor sgrub rdzas dang bcas pa dbang phyug yab yum 'khor bcas su gsal ba la /
slob dpon gyi thugs ka'i rta mgrin las dregs pa dbang sdud kyi 'od zer 'phros /
tshangs gnas /
rgya mtsho'i 'gram /
ti se'i ri rtse sogs nas dbang phyug ma hA de wa yab yum 'khor dang bcas pa spyan drangs pa slar yang sgrub rdzas dbang rten dang bcas par thim zhing /
slob ma gnod sbyin yab yum rta mgrin dang bcas par gsal ba'i bka' nyan gsung sdod dbang gi phrin las thams cad thogs pa med par sgrub par bsams la /
sgrub thabs las 'byung ba ltar gyi spyan 'dren 'bod sngags bzla 'o //
rol mo'i sgra dang /
tang kun dang /
sih+la /
dzA ti /
spos dkar nag bsreg
/de nas lha chen nyid kyis phyag mtshan lcags kyu slob ma'i lag g.yas su gtad par mos la /
hU~M/
gzugs can gzugs med dregs pa can thams cad //
ma lus snying nas 'dren pa'i phyag mtshan 'di //
skal ldan skyes bu khyod la gtad pa yis //
gang 'dod myur du 'gugs pa'i mthu thob shog
/pA shaM ang+ku sha dzaHhU~M/
dbang rten lag g.yon du gtad par mos /
hU~M/
khams gsum zil gnon 'dod pa mchog sbyor ba'i //
bsam 'phel yid bzhin dbang gi rgyal po 'di //
skal ldan skyes bu khyod la gtad pa yis /
khams gsum zil gnon dbang phyug che thob shog
/srog sngags bzla /
yum gyi phyag mtshan lag g.yon du gtad par mos /
hrIH
sangs rgyas bka' mthu zlog byed bka' zlog ma //
yid 'phrog chags pas dbang sdud u mAHde //
'phrul gyi me long srid pa gsal byed 'di //
skal ldan skyes bu khyod la gtad pa yis //
snang srid ma lus mthong bas sdud par shog
/u mAHde wI hrIng pra mA+odar+sha pA shaM ku ru hU~M/
de nas lha chen yab yum gyi thugs ka'i sa bon la srog yig gis bskor ba de las de 'dra ba'i phreng ba bar ma chad pa 'phros /
slob ma gnod sbyin yab yum gyi thugs ka'i rta mgrin gyi thugs srog hrIHyi ra btags la thim par bsam la 'bru bcu bdun pa'i bzlas lung kha dog dmar zhing ro skyur ba'i shing la zla gam du bcos pa'i phreng ba nyer lnga pa thogs la 'bogs so //
bka' bsgo dam bzhag ni /
dbang rten sogs sgrub rdzas thams cad bsdus la slob ma'i lag tu gtad pa dang lhan cig
/slob dpon gyis /
khams gsum dbang sdud legs ldan dbang phyug dmar po /
sku'i mchan du bzhugs pa'i yum mchog lha mo bka' zlog ma 'khor dang bcas pa /
dpal rta mgrin /
slob dpon pad+ma /
lo chen bai ro tsa na /
rgyal sras lha rje /
rig 'dzin chos rje gling pa /
skal ldan chos bdag skyes bu sogs rtsa brgyud kyi bla ma dam pa'i bka' dang dam las ma 'da' bar /
rdo rje slob ma 'di'i lus dang grib ma bzhin du 'grogs la khams gsum srid pa gsum gyis bsdus pa'i snod bcud kyi bde legs thams cad dbang du sdud cing /
grub pa brgyad sogs thun mong gi dngos grub thams cad stsol ba dang /
khyad par du gang la dmigs pa'i 'gro ba yid chos dang bcas pa brtan bral myur ba nyid du dbang du bsdu bar mdzad du gsol /
zhes sogs gang 'dod gsol zhing srog sngags kyi mjug tu badzra sa ma ya hU~M/
'da' na ma hA de wa'i tsit+ta phyungs :
zlog na ma hA de wa'i tsit+ta gtubs /
'khu na ma hA de wa'i kA ya dum bur shigs /
zhes btags pa bzla zhing snying chu bsre ba ni /
lha chen gyi ting lo changs zan gyi ras mar srog sngags bzlas pa slob mar sbyin /
mchod pa'i me tog rnying pa kha cig phreng bar brgyus pa mgo bo la sogs par rtags su 'chang ngo /
slob ma mchog rnams la dregs pa dbang sdud srog dbang bya ba ni /
rten rdzas rnams slob ma'i pus mo'i 'og tu bshar zhing slob ma dregs pa zil gyis gnon phyir rta mgrin ri rab tsam du bsam zhing de'i zhabs 'og tu tshud pas bka' dang dam las mi 'da' bar mos la rta mgrin gyi sngags gsham du srog sngags dang badzra sa ma ya dang 'da' na ma hA re sbrags pa nyer gcig sogs bzla 'o //
de nas slob dpon gyis ra ba bzhi'i dus gnyan brgyad dang bco lnga sogs la mchod pa dang /
dme yugs mdze dang ro 'khon sogs grib la 'dzem pa sogs dam tshig bsgo zhing slob mas kyang nges pa'i khas blangs shing gtang rag gi maN+Dal 'bul /
mchod bstod bya zhing gshegs bsdu shis brjod sogs spyi dang 'gre bas mtha' brgyan no //
de ltar dbang phyug dmar po'i rig gtad 'di bzhin gter gzhung la dngos su mi gsal yang brgyud ldan gyi man ngag las 'ongs pa'i yid ches kha cig rang gir bgyis pa'i nyams su myong ba'i lag len dmar khrid kyi lam las 'ongs pa dang /
rnam par dpyad pa'i blos mi 'gal bar bkod pa 'di rje bla ma rgyal ba'i sras po gang gis dngul dkar gyi dong tse /
dbang mdog gi dar yug sogs kyi rten dang /
snying dang 'dra ba'i gang zag gi ngo chen bcas bstsal pa bzhin man ngag 'dir nyams myong gi lag rjes cha tsam gsal ba d+harma swA mIs gnas mchog me tog lhas nang du zin thor btab pa'o //
mang+ga laM///
/
