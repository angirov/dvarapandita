@#//
zab rgya dang po 'jam dpal ye shes sems dpa'i sgrub thabs cho ga rjes gnang dang bcas pa ye shes mchog tu rgyas pa zhes bya ba bzhugs so //
na mo many+dzu shrI dz+nyA na satwa ya /
rab 'byams rgyal ba kun gyi yab //
rgyal sras gzhon nu'i rnam rol gyis //
skye dgu'i snying gi mun sel ba //
zla ltar mdzes pa de la 'dud //
gzungs dang spobs pa'i gter grol zhing //
blo gros snang ba rgyas 'dod na //
tshul 'dir zhugs shig gang mtshan tsam //
thos pa'i yon tan zad mi shes //
gang zhig thams cad mkhyen pa'i ye shes don du gnyer ba dad pa dam tshig snying rje la gnas pa dag gis khyad par du 'phags pa'i sgrub thabs 'di'i sgo nas rang gzhan gyi don gnyis sgrub pa la bzhi /
bdag bskyed bsnyen pa /
mdun bskyed sgrub pa /
gzhan don rjes gnang /
rjes kyi bya ba'i rim pa'o //
dang po ni /
dben pa'i gnas su mchod pa'i yo byad ci tsam 'byor pa bsham /
tho rangs snga bar langs la dri bzang gi chur /
oM badzra yak+Sha hU~M bzlas nas lag g.yon par bzung /
g.yas pa'i srin lag gis gnas gsum du reg cing /
oM shud+d+he bi shud+d+he swA hA/
gsum /
lus kyi nad gdon sdig sgrib thams cad byang zhing dag par gyur /
sa gzhi gnas khang la 'thor la /
gnas khang gi ma dag pa'i nyes skyon dri ma thams cad byang zhing dag par gyur /
chu khong du 'thung la /
sngags gsum /
sgo gsum gyi nyes byas thams cad byang zhing dag par gyur /
ces nye reg dang 'thor 'thung bya /
tshogs gsag ni /
skad cig gis rang nyid 'jam dpal ye shes sems dpar gnas pa'i snying gar zla ba'i dkyil 'khor gyi steng du d+hIHdmar ser gsal ba las 'od zer 'phros pas rang bzhin gyi gnas nas 'jam dpal ye shes sems dpa' la /
phyogs bcu'i sangs rgyas byang sems dpag tu med pas bskor ba mdun gyi nam mkhar spyan drangs /
na mo many+dzu shrI dz+nyA na satwa sarba bud+d+ha bo d+hi satwa sa pa ri wA ra maN+Da le b+h+yaH
zhes phyag bya /
gong gi sngags mthar ar+g+haM nas /
shab+da'i bar gyis mchod la //
dkon mchog gsum la bdag skyabs mchi //
dkon mchog gsum la mchod pa 'bul //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis bzung //
sangs rgyas chos dang tshogs mchog la //
byang chub bar du bdag skyabs mchi //
rang gzhan don ni rab bsgrub phyir //
byang chub mchog gi sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces bdun rnam dag bya /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/bde ba dang dus rtag tu mi 'bral bar gyur cig
/nye ring chags sdang med pa'i btang snyoms dang ldan par gyur cig
/ces tshad med bzhi bsgom /
lha sku yan lag bzhi rdzogs su sgom pa ni /
oM swa b+hA ba shud+d+haHsarba d+harmAHswa b+hA wA shud+d+ho\u0f85 haMH
stong pa'i ngang las /
paM las pad+ma dang raM las nyi ma'i steng du /
hU~M las sna tshogs rdo rje'i lte bar hU~M gis mtshan pa /
de+e las 'od zer phyogs thams cad du 'phros pas /
rdo rje'i gur khang dang me ri me dpung du 'bar ba'i srung 'khor gyi nang du /
e las chos kyi 'byung gnas yangs shing rgya che ba'i dbus su /
yaM las rlung /
raM las me /
khaM las chu /
laM las sa'i dkyil 'khor rim par brtsegs pa'i steng du /
b+h+rU~M 'od du zhu ba las byung ba'i rin po che sna tshogs las grub pa'i gzhal yas khang gru bzhi sgo bzhi zur nyi shu pa /
ra ba rim pa lnga dang ldan zhing /
rin po che'i rtsig pa'i steng du mu khyud ser po drwa ba dang drwa ba phyed pa /
mda' yab mchod rten gyi rnam pa /
nang ka ba brgyad kyi steng du rdo rje'i gdung bzhi mig mang ris su bris pa /
dbus phyur bu rdo rje phyed pa'i tog gis mtshan pa /
sgo bzhi'i thad ka na ka ba bzhi bzhis bteg pa'i rta bab bang rim bzhi pa /
chos 'khor ri dwags char khebs tog dang bcas pa /
sgo bzhi'i phyi nas them skas rim pa brgyad pa /
rtsig pa'i phyi nas mchod snam dmar po la lha mo bcu drug gis gar byed pa /
de'i dbus su sna tshogs pad+ma 'dab ma brgyad pa'i dbus su seng ge pad+ma nyi ma'i gdan /
phyogs kyi pad 'dab bzhi la zla ba'i gdan /
mtshams kyi pad+ma bzhi la rin po che'i bum pa bdud rtsis gang ba'o //
dbus kyi gdan gyi steng du d+hIHlas ral gri d+hIHsa mtshan pa las 'od 'phros /
'phags pa mchod /
sems can gyi don byas /
tshur 'dus yongs su gyur pa las /
'phags pa 'jam dpal ye shes sems dpa' gser btso ma'i mdog ltar rab tu 'tsher ba /
zhal gcig phyag bzhi pa /
phyag g.yas kyi dang pos ral gri'i rtse la ye shes kyi me 'bar ba /
g.yon gyi dang pos me tog ut+pal sngon po'i steng na shes rab kyi pha rol tu phyin pa'i po ti bsnams pa /
'og ma gnyis kyis thabs shes kyi mda' gzhu 'gengs pa /
rin po che sna tshogs pas spras shing zhabs rdo rje'i skyil krung gis bzhugs pa /
lta na sdug cing gzi brjid 'phro ba /
gsal 'tsher lhun sdug dang ldan pa'o //
phyogs kyi pad 'dab la /
shar du bdug spos ma dkar mo spos phor 'dzin pa /
lhor me tog ma ser mo me tog 'dzin pa /
nub tu mar me ma dmar skya mar me 'dzin pa /
byang du dri chab ma ljang gu dri'i dung phor 'dzin pa /
de dag thams cad kyang dar dang rin po che'i rgyan sna tshogs pas spras pa /
shin tu mdzes shing yid du 'ong ba lang tsho dang ldan pa /
gtso 'khor thams cad kyi dpral bar oM dkar po /
mgrin par AHdmar po /
snying gar hU~M mthing ga
/gtso bo'i thugs kar d+hIHser po /
de dag las 'od 'phros rang 'dra'i ye shes sems dpa' spyan drangs /
badzra sa ma ya dzaH
ar+g+haM nas /
shab+da'i bar gyis mchod /
dzaHhU~M baM hoH
dam tshig ye shes gnyis su med par gyur /
slar yang thugs ka'i 'od zer gyis rigs lnga'i lha tshogs spyan drangs /
ar+g+haM sogs /
na maHsarba ta thA ga ta a b+hi Shiny+tsa tu mAM/
zhes gsol ba btab pas dbang gi lha rnams kyis /
oM sarba ta thA ga ta a b+hi She ka te shrI hU~M/
zhes bdud rtsi'i bum pa'i chus dbang bskur sku gang dri ma dag chu'i lhag ma yar lud pas gtso bo la mi bskyod pa /
lha mo bzhi la rgyal ba rigs bzhis dbu brgyan par gyur /
'dzab kyi dgongs pa gsal gdab pa ni /
gtso bo'i thugs ka'i d+hIH'od du zhu ba las /
baM las bdud rtsi'i rgya mtsho dkar ltem pa'i dbus su /
paM las pad+ma'i sdong po 'dab ma rgyas pa'i steng du zla ba'i gdan la a dkar po 'od 'phro ba las /
gzhon nu chu skyes ston ka'i zla ba ltar rab tu 'tsher ba'i mdangs dang ldan pa /
zhal gcig phyag gnyis g.yas mchog sbyin /
g.yon ut+pala'i yu ba thugs kar 'dzin cing snyan gyi thad kar kha gyes pa'i steng du stong phrag brgya pa'i po ti 'dzin zhing /
zhabs skyil krung gis bzhugs pa /
dar dang rin po che'i rgyan sna tshogs kyis spras pa /
lang tsho ldan zhing dar dkar po'i cod pan 'phur ba /
de'i thugs kar 'khor lo rtsibs drug pa'i lte bar a /
rtsibs drug la mdun nas rim pa bzhin /
oM bA kye daM na maH
zhes pa'i yig 'bru drug po zla ba ltar dkar ba 'khor lo la ma reg pa'i tshul gyis g.yas skor du 'khod pa /
gzhon nu chu skyes kyi mthar g.yon skor gyis /
a a sarba ta thA ga ta hr-i da ya /
ha ra ha ra /
oM hU~M hrIHb+ha ga bAn dz+nyA na mUr ti bA gI shwa ra ma hA ba tsa sarba d+harmA ga ga na a ma la su pa ri shud+d+ha d+harmA d+hA tu dz+nyA na gar+b+ha aH
zhes gser gyi phreng ba lta bus bskor ba /
bzlas pa'i sgras bskul te yi ge lnga bcu bdun pa g.yas su 'khor ba las 'od zer nyi ma'i zer thag ltar nang du 'phros pas /
gzhon nu chu skyes kyi thugs ka'i 'khor lo yig 'bru dang bcas pa la phog pas /
'khor lo de dag g.yas su 'khor /
yig 'bru drug po g.yon du 'khor ba las kyang 'od zer skar ma'i phreng ba ltar 'phros pas /
sems can thams cad kyi blo'i ma rig pa'i mun pa thams cad bsal nas shes rab kyi snang ba phyogs med du rgyas nas mngon par shes pa drug dang ldan /
'od zer phyir 'phros pas snod bcud thams cad la phog pas sngags kyi yig 'bru rang sgra dang bcas pa sha stag tu gyur par bsams la sngags ring thung bzla /
'khor sngags /
oM badzra d+hU pe hU~M/
oM badzra puSh+pe trAM/
oM badzra A lo ke hrIH
oM badzra gan+d+he AH
zhes pa'ang brgya phrag re bzla /
grangs tshad ni sngags ring thung rnams la 'bum phrag dgu dgos shing 'di dag gi phan yon ni bsam gyis mi khyab bo //
thun mtshams su gtsang zhing dag pa'i gtor ma bsang sbyang /
stong pa'i ngang las oM las rin po che'i snod yangs shing rgya che ba'i nang du oM AHhU~M las byung ba'i gtor ma ye shes bdud rtsi'i rgya mtsho kha dog dri ro nus pa phun sum tshogs par gyur /
'bru gsum lan gsum /
rang gi thugs ka'i 'od zer gyis bcom ldan 'das 'jam dpal ye shes sems dpa' phyogs dus kyi rgyal ba sras dang bcas pa mdun gyi nam mkhar spyan drangs /
badzra sa mA dzaH
lha rnams kyi ljags 'od kyi sbu gus drangs shing gsol bar gyur /
rtsa sngags gsham du /
sa pa ri bA ra i daM ba liM ta kha kha khA hi khA hi /
lan bdun nam gsum gyis 'bul /
oM badzra ar+g+haM sogs kyis mchod /
'dud nyi shu'am /
gzhon nu'i sku lus 'chang ba po //
ye shes sgron mes rab tu brgyan //
'jig rten gsum gyi mun sel ba'i //
'jam pa'i dbyangs la phyag 'tshal bstod //
ces pa lta bus bstod /
gang tshe blta bar 'dod pa dang :
cung zad 'dri bar 'dod na yang :
mgon po 'jam dbyangs khyod nyid ni :
gegs med par yang 'grub par shog :
phyogs bcu nam mkha'i mthas btugs pa'i //
sems can kun don bsgrub bya'i phyir //
ji ltar 'jam dbyangs spyod mdzad pa //
bdag gi spyod pa'ang de 'drar shog
/bdag kyang 'jam dbyangs bka' drin gyis //
sa rab dga' ba thob bar du //
rtag tu tshe rabs dran pa dang //
rab tu byung ba thob par shog
/brtse ldan khyod kyi shes rab 'od zer gyis :
'gro blo'i gti mug mun pa rab bsal te :
bka' dang bstan bcos zab mo rtogs pa yi :
blo gros rtogs pa'i snang ba bskyed du gsol :
ces dang /
rje btsun 'jam pa'i dbyangs kyis bdag sogs sems can thams cad kyi ma rig pa'i mun pa bsal nas shes bya thams cad bde blag tu rtogs par mdzad du gsol /
zhes 'dod don gsol /
nongs pa bshags /
gtor mgron rten yod na bstim /
med na badzra muHsa gshegs /
rje+es bsdu rdzogs pa'i rnal 'byor ni /
rang gi thugs ka'i 'od kyis snod bcud dag pa'i 'khor lor sbyangs /
phyi snod kyi gzhal yas khang nang bcud kyi lha la thim /
de rnams lha mo bzhi la thim /
de 'jam dpal ye shes sems dpa' la thim /
de gzhon nu chu skyes la thim /
de sngags 'bru dang bcas pa rtsibs drug pa'i yig 'bru la thim /
de a la thim /
de'ang je phrar yal te stong pa nyid 'od gsal bar gyur /
ces mnyam par bzhag
/slar skad cig gis sgyu ma lta bu'i lha'i skur gyur par mos la dge ba bsngo ba sogs bya'o //
gnyis pa mdun bskyed sgrub pa la gnyis /
sbyor ba dang /
dngos gzhi'o //
dang po ni /
ra ba bzhi'i yar tshes shis pa'i dus su gnas gtsang zhing yid du 'ong bar sku gsung thugs kyi rten bkram pa'i mdun du stegs bu dri bzang gis chag chag btab pa la dkyil 'khor lte bar 'khor lo dkar po rtsibs drug pa /
lte bar a dang d+hIH
rtsibs drug yi ge 'bru drug gis mtshan pa /
de rgyab pad+ma 'dab brgyad phyogs tshon /
gra bzhi bum pas mtshan pa /
sgo khyams khor yug sogs zhi dkyil spyi mthun nam /
ma 'byor na maN+Dal la me tog dkar po'i tshom bu lnga bkod pa'i steng du gsang sgrub kho na byed na de nyid las gsungs pa'i dam tshig gi bris sku bzhugs su gsol nas mtha' mchod gtor gyis bskor ba tsam las mi dgos kyang /
'dir rjes gnang dang 'brel ba'i dbang du byas nas many+dzi'i steng du 'jam dpal ye shes sems dpa'i sku dang mtshan brjod kyi glegs bam bzhugs /
pad+ma 'dab bzhi la rigs lnga'i sku'am dbu rgyan /
rdo rje /
dril bu /
'khor lo dang nA ma zhes pa'i sngags byang bris pa bkod /
dkyil 'khor gyi shar sgor rnam rgyal bum pa dri bzang po'i chus bkang ba /
bum rdzas mgul chings kha rgyan gzungs thag dang ldan pa dang /
byang shar du las kyi bum pa bkod /
gzhan yang 'khor lo /
gdugs /
ral gri
/dung /
po ti /
mda'/
gzhu rnams dang /
mtha' skor du phyi mchod g.yas skor dang /
mdun ngos su gtor ma gru bzhi 'khor bzhi pa rgyan ldan /
nang mchod ka pA la bsham /
gter srung gtor 'bul /
sngon gtor dkar dmar la sogs pa'ang 'du bya'o //
gnyis pa la gnyis /
mdun bskyed dang bum bskyed do //
dang po ni /
bdag bskyed ltar khrus dang nye reg bya /
sngon gtor /
oM badzra yak+Sha hU~M dang /
swa b+hA was bsang sbyang /
stong pa'i ngang las oM zhu ba'i //
rin chen snod mchog rab yangs par //
oM AHhU~M swA hA yig zhu //
gtor ma 'dod yon rin chen lnga //
bza' bca' myang btung bsam yas pa //
mi zad nam mkha'i mdzod du gyur //
oM AHhU~M/
gsum brjod pas byin brlab /
na maHsarba ta thA ga ta a wa lo ki te oM saM b+ha ra saM b+ha ra hU~M/
lan gsum mam bdun gyis phul nas /
sa la rgyu ba'i lha kun dang //
gang yang sa blar brten pa rnams //
sems can kun la dge don du //
byams pa'i sems kyis gnas par mdzod //
sa 'am mkha' la rgyu ba yi //
lha klu gnod sbyin dri za dang //
'byung po thams cad gtor ma 'dis //
dge ba'i bsam pa rdzogs gyur cig
/gang dag nag po'i phyogs gyur pa //
dkyil 'khor blta bar mi dbang zhing //
bar chad byed pa thams cad ni //
gtor ma 'di longs gzhan du song //
gal te mi 'gro 'dug gyur na //
rdul phran bzhin du brlag par nges //
oM suM b+ha ni sogs brjod la gtor ma btang zhing mtshams bcad /
gnas yo byin rlabs ni /
bsang sbyang /
stong pa'i ngang las b+h+rU~M las gnas khang thar pa chen po'i gzhal med khang phun sum tshogs par oM las rin po che'i snod yangs shing rgya che ba'i nang du oM AHhU~M 'od du zhu ba las byung ba'i /
lha rdzas las grub pa'i mchod yon /
zhabs bsil /
me tog
/bdug spos /
snang gsal /
dri mchog
/zhal zas /
rol mo la sogs pa phyi nang gi mchod pa rnams yang dag pa'i dngos po stong pa la /
rnam pa sgyu ma lta bu mang zhing rgya che ba 'phags pa kun tu bzang po'i mchod sprin lta bur gyur /
oM badzra ar+g+haM AHhU~M/
de bzhin pA d+yaM sogs la sbyar zhing rol mo byin dbab kyi sngags sogs kyang spro na brjod /
de nas /
skad cig gis rang nyid 'jam dpal sogs tshogs gsag nas bzlas pa'i bar bdag bskyed tshang bar gtang /
bsnyen bzlas grub pa dang /
mdun rten bsang sbyang /
stong pa'i ngang las srung 'khor gyi dbus su /
e las chos kyi 'byung gnas yangs shing rgya che ba'i dbus su /
yaM las rlung /
raM las me /
khaM las chu /
laM las sa'i dkyil 'khor rim par brtsegs pa'i steng du /
b+h+rU~M 'od du zhu ba las byung ba'i rin po che sna tshogs las grub pa'i gzhal yas khang gru bzhi sgo bzhi zur nyi shu pa /
ra ba rim pa lnga dang ldan zhing /
rin po che'i rtsig pa'i steng du mu khyud ser po drwa ba dang drwa ba phyed pa /
mda' yab mchod rten gyi rnam pa /
nang ka ba brgyad kyi steng du rdo rje'i gdung bzhi mig mang ris su bris pa /
dbus phyur bu rdo rje phyed pa'i tog gis mtshan pa /
sgo bzhi'i thad ka na ka ba bzhi bzhis bteg pa'i rta bab bang rim bzhi pa /
chos 'khor ri dwags char khebs tog dang bcas pa /
sgo bzhi'i phyi nas them skas rim pa brgyad pa /
rtsig pa'i phyi nas mchod snam dmar po la lha mo bcu drug gis gar byed pa /
de'i dbus su sna tshogs pad+ma 'dab ma brgyad pa'i dbus su seng ge pad+ma nyi ma'i gdan /
phyogs kyi pad 'dab bzhi la zla ba'i gdan /
mtshams kyi pad+ma bzhi la rin po che'i bum pa bdud rtsis gang ba'o //
dbus kyi gdan gyi steng du d+hIHlas ral gri rtse mor d+hIHser po dang yu bar muM ljang ser gyis mtshan pa las 'od 'phros /
'phags pa mchod /
sems can gyi don byas /
tshur 'dus yongs su gyur pa las /
'phags pa 'jam dpal ye shes sems dpa' gser btso ma'i mdog ltar rab tu 'tsher ba /
zhal gcig phyag bzhi pa /
phyag g.yas kyi dang pos ral gri'i rtse la ye shes kyi me 'bar ba /
g.yon gyi dang pos me tog ut+pal sngon po'i steng na shes rab kyi pha rol tu phyin pa'i po ti bsnams pa /
'og ma gnyis kyis thabs shes kyi mda' gzhu 'gengs pas yum la 'khyud pa /
rin po che sna tshogs pas spras shing zhabs rdo rje'i skyil krung gis bzhugs pa /
lta na sdug cing gzi brjid 'phro ba /
gsal 'tsher lhun sdug dang ldan pa'o //
de'i pang du yum reg bya rdo rje ma sku mdog ljang gu zhi zhing 'dzum pa'i nyams dang ldan pa /
g.yas ut+pal 'dzin pas yab la 'khyud cing /
g.yon pas le brgan dar gyis lcibs pa'i tshul can /
nu 'bur sgeg bcas lang tsho dang ldan pa /
dar dang rin po che'i rgyan du mas spras pa /
zhabs gnyis yab kyi rked la 'khyud pa'o //
phyogs kyi pad 'dab la /
shar du bdug spos ma dkar mo spos phor 'dzin pa /
lhor me tog ma ser mo me tog 'dzin pa /
nub tu mar me ma dmar skya mar me 'dzin pa /
byang du dri chab ma ljang gu dri'i dung phor 'dzin pa /
de dag thams cad kyang dar dang rin po che'i rgyan sna tshogs pas spras pa /
shin tu mdzes shing yid du 'ong ba lang tsho dang ldan pa /
gtso 'khor thams cad kyi dpral bar oM dkar po /
mgrin par AHdmar po /
snying gar hU~M mthing ga
/gtso bo'i thugs kar d+hIHser po /
yum gyi thugs kar muM ljang ser /
de dag las 'od 'phros rang 'dra'i ye shes sems dpa' spyan drangs /
badzra sa ma ya dzaH
hU~M/
ma lus phyogs na bzhugs pa yi //
bcom ldan 'jam dpal sras bcas rnams //
dad pas bdag gis spyan 'dren na //
thugs rjes dgongs la gshegs su gsol //
e h+ye hi b+ha ga bAn Ar+Ya many+dzu shrI sa pa ri wA ra sa ma ya satwaM/
bdag sogs 'gro la thugs brtse'i phyir //
'ja' tshon spel legs bkod 'dra ba'i //
gzhal yas khang mdzes dam pa 'dir //
pad+ma nyi zla'i gdan steng du //
dgyes pa'i tshul gyis bzhugs su gsol //
bzhugs nas 'gro don mdzad du gsol //
oM na mo b+ha ga bAn Ar+Ya many+dzu shrI A be sha ya tiSh+Tha sa ma ye hU~M/
chu gnyis 'bul la /
hU~M/
bdud rtsi 'jam legs 'o ma'i rgya mtsho ste //
dri bral yan lag brgyad dang ldan pa'i chu //
gtsang la dri bsung ldan pa 'di dag ni //
bde gshegs rgyal ba thugs rje can la 'bul //
oM na mo b+ha ga bAn Ar+Ya many+dzu shrI sa pa ri bA ra ar+g+haM pra tIts+tsha pU dza AHhU~M/
rgyal ba'i sku la dri ma mi mnga' yang //
'gro ba'i nyon mongs bag chags sbyang slad du //
chu gtsang spos dang ldan pa'i khrus chab 'dis //
zhal dang phyag zhabs sku khrus gsol bar bgyi //
sngags sngar ltar la /
pra wa ra sat+ka ra pra tIts+tsha sa ma ya pU tsa AHhU~M/
dzaHhU~M baM hoH
dam tshig ye shes gnyis su med par gyur /
slar yang thugs ka'i 'od zer gyis rigs lnga'i lha tshogs spyan drangs /
ar+g+haM sogs /
na maHsarba ta thA ga ta a b+hi Shiny+tsa tu mAM/
zhes gsol ba btab pas dbang gi lha rnams kyis /
oM sarba ta thA ga ta a b+hi She ka te shrI hU~M/
zhes bdud rtsi'i bum pa'i chus dbang bskur sku gang dri ma dag chu'i lhag ma yar lud pas gtso bo la mi bskyod pa /
yum la don yod grub pa /
lha mo bzhi la rgyal ba rigs bzhis dbu brgyan par gyur /
phyag 'tshal ba ni /
hU~M:
dus gsum bde gshegs rgyal ba rgya mtsho'i yab :
sna tshogs 'phro 'dus 'gro don dpag med mdzad :
mtshan dang dpe byad 'bar ba'i sku mnga' ba :
rab brjid lhun po de la phyag 'tshal lo :
gsung dbyangs yan lag drug cu'i sgra sgrog cing :
gdul bya rnams la chos kyi bdud rtsi 'beb :
bdud dang mu stegs rigs rnams skrag par mdzad :
snyan pa'i sgra dbyangs de la phyag 'tshal lo :
thugs rje mkha' ltar khyab pa'i 'od zer gyis :
'gro rnams skyong zhing byang chub lam la bkod :
thabs dang shes rab mchog la mnga' brnyes pa'i :
rnam dag dri med de la phyag 'tshal lo :
phyi mchod ni /
mchod pa byin brlabs la /
rab 'byams rgya mtsho mtha' yas na :
mchod yon rnam pa ci mchis kun :
rgyal ba rgya mtsho'i tshogs la 'bul :
'gro ba'i don du bzhes su gsol :
oM b+ha ga bAn Ar+Ya many+dzu shrI sa pa ri bA ra ar+g+haM pra tIts+tsha swA hA/
des 'gres te /
zhabs bsil nas /
rol mo'i bar du sbyar la sngags kyang /
pA d+yaM sogs 'byin 'jug bya'o //
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal ba kun yab 'phags pa 'jam dpal la //
bkra shis rdzas brgyad dag gis mchod par bgyi //
oM aSh+Ta mang+ga la badzra pU dzi te AHhU~M/
mi dbang rin chen sna bdun 'di dag ni //
rgyal ba sras dang bcas pa ma lus la //
bshams shing yid kyis sprul te phul ba yis //
'gro ba mi zad gter la spyod par shog
/oM sap+ta ma hA rat+na badzra pU dzi te AHhU~M/
nang mchod ni /
hU~M/
snang srid snod bcud yid 'ong 'dod yon lnga //
rdo rje lha mo'i tshogs su rab sprul te //
bcom ldan 'phags mchog dkyil 'khor lha la 'bul //
thugs rjes 'gro ba'i don du bzhes su gsol //
oM b+ha ga wAn Ar+Ya many+dzu shrI sa pa ri bA ra rU pa shab+da gan+d+he ra sa spar+she pra tIts+tsha AHhU~M/
gsang mchod ni /
hU~M/
mdzes shing yid 'ong lha mo dkar dmar mthing //
ser ljang me long rol mo'i sgra snyan sgrog
/rgyal ba sras bcas rnams kyi dgyes pa skong //
dgyes mchog bde ba'i mchod pa bzhes su gsol /
oM AHbadzra A dar+she hU~M/
oM AHbadzra mu ra dze hU~M/
oM AHbadzra wI ni hU~M/
oM AHbadzra waM se hU~M/
oM AHbadzra me d+he ke hU~M/
bstod pa ni /
e ma ho :
gzhon nu mdzes pa'i dpa' bo ge sar las byung ba :
sgrib gnyis skyon bral legs skyes gur gum gzhon nu'i mdog :
zhal gcig phyag bzhi g.yas g.yon dang pos gri dang ni :
ut+pal mtha' gnyis mda' gzhu yis ni bdud dpung 'joms :
yum gyur gnyis med bde rol ye shes sems dpa' khyod phyag 'tshal :
chags bral reg bya yum gyur mar gad mdog 'dra zhing :
ut+pal dar dpyang 'dzin bcas bde ba skul byed ma :
bdug spos me tog mar me dri chab ma la sogs :
'gro don 'dod dgur bsgyur ba'i gtso dang 'khor bcas la :
bdag sogs lus ngag yid gus dang bas phyag 'tshal bstod :
ces dang /
mchog sbyin rdo rje mchog khyod 'dud //
yang dag mthar gyur khyod la 'dud //
stong nyid las byung khyod la 'dud //
sangs rgyas byang chub khyod la 'dud //
sangs rgyas chags pa khyod la 'dud //
sangs rgyas 'dod la phyag 'tshal 'dud //
sangs rgyas dgyes pa khyod la 'dud //
sangs rgyas rol la phyag 'tshal 'dud //
sangs rgyas 'dzum pa khyod la 'dud //
sangs rgyas bzhad pa khyod la 'dud //
sangs rgyas gsung nyid khyod la 'dud //
sangs rgyas thugs la phyag 'tshal 'dud //
med pa las byung khyod la 'dud //
sangs rgyas 'byung ba khyod la 'dud //
nam mkha' las byung khyod la 'dud //
ye shes las byung khyod la 'dud //
sgyu 'phrul drwa ba khyod la 'dud //
sangs rgyas rol ston khyod la 'dud //
thams cad thams cad khyod la 'dud //
ye shes sku nyid khyod la 'dud //
ces bstod /
bzlas pa ni /
gtso bo'i thugs kar nyi ma'i dkyil 'khor gyi steng du 'od kyi ral gri d+hIHdang mUM gyis mtshan pa'i mtha' skor du /
oM AHhU~M Ar+Ya many+dzu shrI dz+nyA na satwa d+hIHmUM spar+she mUrti A:
wA gI shwa ri muM:
zhes pas bskor ba /
lha mo bzhi'i thugs kar hU~M trAM hrIHAHbzhi'i mthar /
badzra d+hU pe hU~M:
badzra puSh+pe trAM:
badzra A lo ke hrI:
badzra gan+d+he A:
zhes so so'i sngags phreng gis bskor bar gyur /
bdag bskyed kyi zhal nas sngags kyi 'od zer 'phros /
mdun bskyed kyi gtso bo'i thugs rgyud bskul bas /
thugs ka'i sngags phreng g.yas su 'khor ba las sngags kyi phreng ba byung /
yab kyi zhal nas thon yum gyi zhal du zhugs sku'i dbyibs brgyud yum gyi gsang ba nas yab kyi gsang sbubs su zhugs te thugs ka'i sngags la thim /
bar ma chad par 'khor ba las 'od zer 'phros /
sems can thams cad kyi blo'i ma rig pa'i mun pa thams cad bsal /
shes rab kyi snang ba phyogs med du rgyas par byas nas mngon par shes pa drug dang ldan par gyur /
yang 'jig rten khams kyi lha dang /
drang srong dang /
phyi nang gi paN+Di ta dang /
rgyal blon rig pa can thams cad kyi shes rab bsdus nas /
rang nyid la thim pas zab pa dang /
rgya che ba dang /
gsal ba dang /
rno zhing myur ba'i shes rab phun sum tshogs par gyur /
zhes dmigs pa gsal btab la ma yengs pas gtso 'bum 'khor khri sogs ci rigs bzla /
thun mtshams su nang mchod dang gtor ma bsang sbyang /
stong pa'i ngang las /
yaM las rlung gi dkyil 'khor gzhu bdungs pa lta bu mchog ma ba dan gyis mtshan pa /
raM las me'i dal gru gsum 'bar bas mtshan pa /
de'i steng du keM las thod pa bum ril gyi sgyed pu gsum gyi steng du a las thod pa phyi dkar la nang dmar ba 'jam pa /
yangs shing rgya che ba'i nang du /
go ku da ha na las sha lnga /
bi mu ma ra shu las bdud rtsi lnga /
oM hU~M trAM hrIHAHlas ye shes lngar bsam /
rlung g.yos me sbar rdzas rnams zhu bas ye shes kyi bdud rtsi'i rgya mtsho chen por gyur /
oM AHhU~M/
gsum /
hU~M/
rang byung gdod nas rnam dag bdud rtsi mchog
/rtsa brgyad yan lag stong la sbyar ba'i sman //
rigs lnga rnam dag dam tshig lnga yi dngos //
ye shes lnga rdzogs lhun gyis grub pa'i rdzas //
nyon mongs dug lnga sel ba'i sman chen po //
'gro drug sems can rgyud lnga sbyong byed rtsi //
dgra gdon bar chod log 'dren bgegs kyi bdud /
khyad par rmad du byung ba'i bdud rtsi 'di //
thugs rje rol pa dbyings kyi dkyil 'khor nas //
byin rlabs rtsa brgyud bla ma'i tshogs rnams dang //
phyogs bcu'i sangs rgyas byang sems thams cad la //
rnam dag bdud rtsi'i dam rdzas dgyes mchod 'bul //
thugs rjes brtser dgongs dbang dang dngos grub stsol //
oM AHhU~M sarba pany+tsa a mr-ita la kha raM khA hi /
'jam dpal smra ba'i seng ge'i zhal du 'bul /
sngags gong ltar 'gre
/yum mchog reg bya rdo rje'i zhal\u0f8e
'khor gyi lha mo rnams kyi zhal\u0f8e
yi dam dkyil 'khor lha tshogs rnams kyi zhal\u0f8e
bka' srung dam can rgya mtsho'i zhal\u0f8e
yul lha gzhi bdag rnams kyi zhal\u0f8e
nor lha gter bdag rnams kyi zhal\u0f8e
mchod par 'os pa rnams kyi zhal du 'bul //
oM AHhU~M sarba pany+tsa a mr-ita la kha raM khA hi /
zhes 'bul /
'bru gsum brjod la sman gyi dngos grub blang ngo //
hU~M/
snod dang bcud du rab ldan cing //
sngags dang ting 'dzin 'phro 'du yis //
bzang por sbyar ba'i gtor ma 'di //
bla ma lha dang DA kir bcas //
dkyil 'khor lha tshogs rnams la 'bul //
thugs dam bskang phyir bzhes su gsol //
ma hA ba liM ta khA hi /
lha tshogs rnams kyi ljags rdo rje'i sbu gus gtor ma'i bcud drangs te gsol bas mnyes par bsam /
rtsa brgyud bla ma rnams kyi zhal du i daM ba liM ta khA hi /
sngags 'gres te /
'jam dpal smra ba'i seng ge'i zhal\u0f8e
yum mchog reg bya rdo rje'i zhal\u0f8e
'khor gyi lha mo rnams kyi zhal\u0f8e
yi dam dkyil 'khor lha tshogs rnams kyi zhal\u0f8e
bka' srung dam can rgya mtsho'i zhal\u0f8e
yul lha gzhi bdag rnams kyi zhal\u0f8e
nor lha gter bdag rnams kyi zhal\u0f8e
mchod par 'os pa rnams kyi zhal du i daM ba liM ta khA hi /
zhes 'bul /
sngags tsam gyis mchod /
gsang sgrub bstod pa 'dud nyi shu bcas /
'dod gsol sgrub thabs ltar bya'o //
'di ni gzhung 'di las bshad pa'i khyad par can gyi las mtha' drug po sogs kyi rtsa ba'i sgrub pa yin no //
gnyis pa bum bskyed ni /
bsang sbyang /
stong pa'i ngang las b+h+rU~M 'od du zhu ba las byung ba'i bum pa rgyu rin po che sna tshogs las grub pa'i phyi bum pa la nang gzhal yas khang yangs shing rgya che bar gsal ba /
de'i nang du sna tshogs pad+ma 'dab ma brgyad yangs shing rgya che ba'i lte bar seng ge pad+ma nyi ma'i gdan /sogs bdag bskyed ltar la /
lang tsho dang ldan pa /
las bum gyi nang du pad+ma nyi ma'i gdan la yaHmthing nag yongs su gyur pa las /
'jam dpal gshin rje gshed sku mdog nag po zhal gcig phyag gnyis /
rab tu khros pa'i tshul can g.yas be con nam mkhar phyar zhing /
g.yon sdigs mdzub thugs kar sgreng ba /
sbrul stag rin chen dar dpyang gis 'jigs shing mdzes par brgyan pa /
zhabs gnyis 'dor thabs kyi tshul gyis ye shes kyi me rab tu 'bar ba'i klong na bzhugs par gyur /
byin rlabs ni /
lha rnams kyi spyi bor oM dkar po /
mgrin par AHdmar po /
snying gar hU~M sngon po /
gtso bo'i thugs kar d+hIHser pos mtshan pa las 'od zer 'phros /
rang bzhin gyi gnas nas ye shes sems dpa' dngos 'dra ba spyan drangs /
ma lus sems can kun gyi sogs shwa lo ka gcig
/na mo many+dzu shrI dz+nyA na satwa sarba bud+d+ha bo d+hi satwa sa pa ri bA ra e h+ye hi /
pad+ma ka ma lA ya satwaM/
ar+g+haM sogs kyis mchod /
dzaHhUM baM hoH
dam tshig ye shes gnyis su sogs nas rgyal ba rigs bzhis dbu brgyan par gyur gyi bar yang bdag bskyed ltar ro //
mchod pa byin brlabs la /
hrIH
rgyal ba rgya mtsho'i mchod rdzas las grub pa'i //
zhing khams rgya mtsho'i mchod yon rgya mtsho'i tshogs //
yon tan rgya mtsho bum pa'i lha tshogs la //
dad pa rgya mtshos 'bul lo dbang bskur stsol //
oM b+ha ga wAn Ar+Ya many+dzu shrI sa pa ri bA ra ar+g+haM pra tIts+tsha sa ma ye hU~M/
des 'gres te rol mo'i bar du sbyar /
bstod pa ni /
gzhon nu'i sku lus 'chang ba po //
ye shes sgron mes rab tu brgyan //
'jig rten gsum gyi mun sel ba'i //
'jam pa'i dbyangs la phyag 'tshal bstod //
phrin las bzhi sgrub lha mo'i tshul //
bdug spos me tog mar me dri //
rgyal ba rgya mtsho mnyes mdzad ma //
sems ma bzhi la phyag 'tshal bstod /
khro bo zhe sdang gnas las skyes //
gsod pa la sogs rtag tu brtson //
bdud bzhi 'joms shing gdul dka' 'dul //
gshin rje'i gshed la phyag 'tshal bstod //
gzungs thag bzung la /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
bab pas bum chur dbyer med ro gcig gyur /
rtsa sngags nga bdun pa dang /
yang snying 'bru drug rnams ci nus bzla /
las bum du dmigs te /
oM a kro te ka ya mAn+ta ka hU~M phaT/
ces bzla /
mthar /
ar+g+haM sogs kyis mchod /
gong ltar bstod /
lha rnams 'od du zhu bas bum pa'i chur gyur par bsgom /
zhar byung dbang rdzas skad cig gis rigs lnga so sor bskyed la /
oM hU~M trAM hrIHAH
zhes pa'ang cung zad bzlas la /
rjes gnang byed na rang nyid kyis bdag 'jug len pa'am rig pa'i me tog dor ro //
gsum pa gzhan don rjes su gnang ba la sbyor ba dngos gzhi gnyis las /
dang po ni /
slob ma rnams la khrus bya /
sngon 'gro ltar bgegs gtor btang zhing mtshams bcad la srung 'khor bsgom /
sems bskyed gsal btab la /
de'ang gdod ma nyid nas mngon par byang chub pa brnyes te dus gsum rgyal ba thams cad bskyed pa'i yab tu gyur kyang 'khor ba ma stongs bar du rgyal sras gzhon nu'i tshul gyis thabs la mkhas pa'i rnam 'phrul sna tshogs pas 'gro ba'i don mdzad cing /
ma 'ongs pa na 'jig rten gyi khams rdul bral yang dag bsags zhes bya bar de bzhin gshegs pa mgon po kun tu gzigs pa zhes bya bar 'tshang rgya ba'i tshul bstan te /
phyogs bcu dus gsum du byung ba'i sangs rgyas kyi zhing gi yon tan dang rnam thar phrin las mnga' mdzad pa de nyid kyi rgyud dang sgrub thabs 'phags bod kun tu mtha' yas pa zhig byung ba las /
'dir gsang sngags rnying ma'i bka' srol sgrub pa sde brgyad las 'jam dpal sku sgrub kyi rigs su gyur cing /
de la zhi drag gnyis /
re re la'ang rigs kyi dbye ba mang du mchis pa'i nang nas zhi ba 'jam dpal ye shes sems dpa' dang gzhon nu chu skyes sbrags te sgrub pa'i zab chos ngo mtshar rmad du byung ba 'di ni /
gter 'byin yongs kyi 'khor los sgyur ba chen po sprul sku sangs rgyas gling pas kong rgya la'i rba dong bar pa tshe bdag nag po'i thugs ka nas cho 'phrul ngo mtshar ba dang bcas spyan drangs pa'i zab rgya gsum gyi dang por gyur pa yin /
de la bdag nyid kyis bgyid 'os sogs mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos /
dga' chen khyod bdag ston pa ste //
slob dpon khyod ni dgongs su gsol //
byang chub chen po'i tshul bstan pa //
mgon po chen po bdag 'tshal lo //
de nyid dam tshig rim pa dang //
byang chub sems kyang bdag la stsol //
sangs rgyas chos dang dge 'dun te //
skyabs gsum dag kyang bdag la stsol //
thar pa chen po'i grong mchog tu //
mgon pos bdag ni gzhug tu gsol //
lan gsum /
zhes gsol ba btab pas snod ldan du rig ste bur bya ba'i gnang ba sbyin pa yin te /
bu tshur shog cig theg chen gyi //
gsang sngags spyod tshul cho ga ni /
khyod la yang dag sbyin par bya /
khyod ni tshul chen snod yin no //
dus gsum byung ba'i rdzogs sangs rgyas //
sku gsung thugs kyi rdo rje can //
rdo rje sngags kyi mthu yis ni //
ye shes mnyam med yang dag brnyes //
gang gi shAkya seng ge sogs //
mchog rnams nyid kyis bdud kyi sde //
mi bzad stobs chen rab tu bcom //
'jig rten rjes 'jug bcad nas ni //
'khor lo bskor nas mya ngan 'das //
de bas kun mkhyen 'thob bya'i phyir //
bu yi blo gros 'di gyis shig
/rgyud dag par bya ba'i slad du mdun gyi nam mkhar bcom ldan 'das 'phags pa 'jam dpal la phyogs bcu dus gsum gyi rgyal ba sras dang bcas pas bskor te bzhugs pa'i drung du bdun rnam dag sngon du 'gro ba can gyis byang chub mchog tu sems bskyed par bgyi'o snyam pas 'di'i rjes zlos /
dkon mchog gsum la bdag skyabs sogs lan gsum /
ye shes kyi dkyil 'khor du 'jug pa'i sngon 'gror dam tshig rdo rje'i chu nan sbyin cing rdo rje slob dpon bka' gnyan par bstan te dam la bzhag pa yin pas don go bar gyis shig
/'di ni khyod kyi dam tshig chu //
dam tshig 'da' na sreg par byed //
dam tshig bsrungs na dngos grub ni //
rdo rje bdud rtsi'i chu 'dis 'grub //
badzra sa ma ya u da ka Tha hU~M/
rdo rje gnas gsum du gtugs shing /
dam tshig ye shes rdo rje 'di /
khyod kyi gnas gsum gtugs pa yis //
srog gi rdo rje sbyin pa yin //
nga ni 'jam dpal rdo rje ste //
nga yis ji ltar bsgos pa yang //
bu khyod kyis ni byed dgos so //
gal te ma byas 'gal gyur na //
rdo rje srog gi gshed mar 'gyur //
rdo rje dmyal bar sreg par byed //
de bas dam tshig ma nyams srungs //
badzra sa ma ya i dan na ra kan /
de nas ye shes pa dbab pa'i don du gsol 'debs 'di+i'i rjes zlos /
kyai bla ma rin po che /
'jam dpal ye shes sems dpa'i tshogs //
bdag la 'go bar mdzad du gsol //
nye bar dgongs par mdzad du gsol //
byin rlabs rjes su gnang ba stsol //
lan gsum /
de la khyed rang lus gnad bsrangs te sems ma yengs par dmigs pa 'di ltar sgom mdzod /
las bum chus bsang sbyang /
stong pa'i ngang las khyed rang gnas pa'i go sar seng ge pad+ma nyi ma'i gdan gyi steng du /
sems nyid d+hIHlas ral gri d+hIHsa mtshan pa sogs sgrub thabs bdag bskyed ltar la /
yongs su gyur pa las /
khyed rang 'phags pa 'jam dpal sogs nas gsal 'tsher lhun sdug dang ldan pa'i spyi bor oM dkar po /
mgrin par AHdmar po /
thugs kar hU~M mthing ga dang d+hIHyig gser gyi mdog can /
de las 'od zer 'phros pas 'jam dpal ye shes sems dpa' la phyogs bcu'i sangs rgyas byang se+ems dpag tu med pas bskor ba spyan drangs te khyed rang rnams la thim par mos shig
/sngags ring thung gi mthar /
A be sha ya a A/
e A ral+li hrIM hrIM/
zhes btags pa brjod la spos dang rol mo bcas byin dbab /
mthar rdo rje mgor bzhag la /
oM bA kye daM na maH
tiSh+Tha badzra /
zhes brtan par bya'o //
rjes gnang dngos gzhi zhu ba'i yon du maN+Dal phul /
gsol ba gdab pa 'di'i rjes zlos /
ji ltar rdo rje 'chang sogs kyis //
ye shes sems dpar byin brlabs ltar //
de bzhin slob dpon khyod kyis kyang //
bdag la byin brlab rjes gnang stsol //
lan gsum /
de la khyed rang rnams kyi rab rib kyi mun pa bsal ba'i phyir rjes su gnang ba sbyin pa la gsum gyi /
dang po dug lnga rang grol sku lnga ye shes lnga'i rjes su gnang ba ni /
rigs lnga so so'i byin rlabs rgyud la 'phos pas dug lnga ye shes lngar rnam par dag par mos shig
/rnam rgyal bum pa spyi bor bzhag la /
hU~M/
zhe sdang rnam par dag pa rdo rje'i rigs //
me long ye shes rgyud la bskyed pa'i phyir //
bcom ldan mi bskyod byin rlabs gang yin pa //
deng 'dir skal ldan 'di la bstsal du gsol //
bum chu 'thor zhing sbyin /
dbu rgyan mgo yi gnas lngar bzhag la //
nga rgyal rnam par dag pa rin chen rigs //
mnyam nyid ye shes rgyud la bskyed pa'i phyir //
rin chen 'byung gnas byin rlabs gang yin pa //
deng 'dir skal ldan 'di la bstsal du gsol //
rdo rje byin la /
'dod chags rnam par dag pa pad+ma'i rigs //
sor rtog ye shes rgyud la bskyed pa'i phyir //
snang ba mtha' yas byin rlabs gang yin pa //
deng 'dir skal ldan 'di la bstsal du gsol //
dril bu byin la /
phrag dog rnam par dag pa las kyi rigs //
bya grub ye shes rgyud la bskyed pa'i phyir //
don yod grub pa'i byin rlabs gang yin pa //
deng 'dir skal ldan 'di la bstsal du gsol //
nA ma zhes pa'i sngags byang dang dril bu'am 'khor lo gtad la /
gti mug rnam par dag pa de bzhin rigs //
chos dbyings ye shes rgyud la bskyed pa'i phyir //
rnam par snang mdzad byin rlabs gang yin pa //
deng 'dir skal ldan 'di la bstsal du gsol //
de ltar dug lnga rang grol sku lnga ye shes lnga'i rjes su gnang ba gtad pas /
thibs po bcom nas gsal snang du 'gyur ba'i dgos pa yod do //
gnyis pa lus ngag yid gsum ye shes sems dpa'i sku gsung thugs kyi rang bzhin du byin gyis brlab pa'i rjes su gnang ba la /
thog mar mdun bskyed kyi sku las gnyis pa 'phros te khyed rang la thim par mos shig
/sku rten spyi bor bzhag la /
sangs rgyas kun gyi sku che ba //
sangs rgyas kun gyi sku yin te //
sangs rgyas sku yis byin brlabs pas //
'jam dpal dbyangs kyi sku thob shog
/sngags mthar /
dzaHhU~M baM hoH
tiSh+Tha badzra /
smon lam gsol ba 'di'i rjes zlos /
gang tshe blta bar 'dod pa dang //
cung zad 'dri bar 'dod na yang //
mgon po 'jam dbyangs khyod nyid ni //
gegs med par yang 'grub par shog
/gsung gi rjes gnang la dmigs pa 'di bzhin du mdzod /
khyed rang 'jam dpal ye shes sems dpar gsal ba'i snying ga'i d+hIH'od du zhu ba las /
baM las bdud rtsi'i rgya mtsho sogs sgrub thabs bsnyen pa'i skabs ltar la /
gser gyi phreng ba lta bus bskor ba /
slob dpon yang de ltar du gsal ba'i thugs ka nas sngags kyi 'od zer zhal nas thon pa slob ma'i zhal du zhugs snying gar thim pas rig sngags kyi nus pa mthu can du byin gyis brlabs pa'i mos pa mdzod /
phreng ba sprel la sngags ring thung rjes zlos lan gsum byar gzhug
/phreng ba mgrin par bzhag la /
yi ge drug pa rdo rje'i sgra
/sgra dang ldan pa rnams kyi mchog
/sangs rgyas rnams kyi gsung chen po //
snying po bla med gsung thob shog
/sngags brjod /
smon lam rjes zlos /
brtse ldan khyod kyi mkhyen rab 'od zer gyis //
bdag blo'i gti mug mun pa rab bsal te //
bka' dang bstan bcos gzhung lugs rtogs pa yi //
blo gros spobs pa'i snang ba bskyed du gsol //
thugs kyi rjes su gnang ba'i slad du /
khyed rang rnams lus gnad rnam snang gi chos bdun dang ldan pas 'khod /
mdun gyi nam mkhar yi ge a dkar po zla ba lta bu zhig gsal ba la shes pa gtod la a brgya rtsa brgyad brjod par zhu /
zhes byas la a bgrang /
mthar /
a ni yig 'bru kun gyi mchog
/don chen yi ge dam pa yin /
khong nas 'byung ba skye ba med //
de sems don spyod e ma hoH
zhes brjod /
smon lam rjes zlos /
shes pas srid la mi gnas shing //
snying rjes zhi la mi gnas par //
mya ngan 'das dang 'khor mi gnas //
yang dag don 'grub 'bras thob shog
/gsum pa de dag gi mtha' rten rjes su gnang ba bdun po rim par sbyin par bya ba yin te //
dang po mtshan brjod kyi glegs bam gtad la /
smra ba'i seng ge mtshungs pa med //
'gro la brtse ba'i phan sems kyis //
chos 'di klog dang kun chub dang //
rgya chen don rab spyod par gyis //
zhes dang lung yang bklag
/gnyis pa spyi bor gdugs phub la /
khyab bdag chen po rin chen gdugs //
sems can sdug bsngal skyob par gyis //
zab cing yangs la rgya che ba'i //
'gro ba'i ston par brtson par gyis //
gsum pa g.yas su gri g.yon du mda' gzhu gtad la /
shes rab ral gri mda' gzhu thogs //
nyon mongs mi shes g.yul ngo sel //
dpa' bo bdud dgra bdud 'dul ba //
bdud kyi dpung rnams pham par gyis //
bzhi pa dung 'bud du gzhug la /
chos kyi dung ni sgra chen ldan //
kun tu rab sgrog snyan pa'i sgra
/chos rnga chen po'i sgra yis ni //
dri med kun tu gang bar gyis //
lnga pa 'khor lo gtad la /
'khor los sgyur ba stobs po che //
yang dag don ston de bzhin nyid //
'dren pa rnams kyi 'khor lo mchog
/khyod kyis rtag tu bskor bar gyis //
drug pa sgrub dpe gtad la /
bdag med seng ge'i sgra dang ldan //
'di sgrub 'bad pa don yod phyir //
mu stegs rgol ba bzlog nas kyang //
nor ba thams cad rnam par spongs //
bdun pa rdo rje slob dpon gyi srin lag la bzung du gzhug la /
'gro ba'i bla ma ston pa po //
gong nas brgyud mar rim bzhin du //
ji ltar mthar son don yod ltar //
rdo rje slob dpon bdag gis kyang //
bu khyod la yang spyi blugs gtad //
grol ba thar pa rnam grol lus //
'dzad med yid bzhin gter chen po //
bu khyod kyis ni longs spyod cig
/ces so //
de ltar rjes gnang de dag gi yon tan ldan 'bras kyang /
gnas skabs dang mthar thug gi don /
lus la nad med pa dang /
mthong ba tsam gyis 'gro ba dad pa dang /
mtshan dang dpe byad thams cad kyis spras pa'i 'jam dpal gyi sku thob par 'gyur /
theg pa phyi nang gi chos gang la yang /
'chad rtsod rtsom pa la mkhas pa dang /
gsung dbyangs yan lag drug cu 'thob par 'gyur /
yang dag mthar thug 'bras bu'i don bla na med pa'i lta sgom spyod 'bras la skrag pa mi skye bar nges shes thob nas blo 'gro zhing /
shes bya ji lta ba dang /
ji snyed pa mkhyen pa'i ye shes rdo rje lta bu'i ting nge 'dzin 'thob par 'gyur /
rig pa'i gnas mtha' dag la mkhas shing /
sems can thams cad kyi don phyogs med du 'grub pa dang /
'phags pa 'jam dpal la ji ltar mnga' ba'i sku gsung thugs yon tan phrin las kyi stobs dang 'bras bu rnams dang mnyam par 'gyur bar gsungs pas spro ba bskyed la 'di nyid yi dam gyi lhar bzung zhing dam tshig las 'da' bar mi bgyid do snyam pas 'di'i rjes zlos /
gtso bos ji ltar sogs dang gtang rag maN+Dal man chad spyi ltar byas pas 'grub bo //
bzhi pa rjes kyi bya ba ni /
mchod pa gsar du bsham pa'am kha gsos la byin brlabs te /
mchod bstod rgyas bsdus ci 'grub bya /
'dod don gsol ba gdab pa ni /
bcom ldan 'das 'phags pa 'jam pa'i dbyangs khyed kyi brtse ba'i thugs rje /
mdzad pa'i phrin las /
mkhyen pa'i ye shes kyis bdag rjes su bzung du gsol /
skyabs 'og dam par tshud par mdzad du gsol /
ma rig pa'i mun pa sangs nas shes rab kyi snang ba phyogs med du rgyas par mdzad du gsol /
shes rab phun sum tshogs pa bskyed du gsol /
mi brjed pa'i gzungs thob par mdzad du gsol /
zhes dang sgrub thabs su bstan pa rnams bya /
ma 'byor pa dang sogs kyis bzod pa gsol la yig brgya bzla /
oM/
khyed kyis sems can sogs kyis mdun bskyed kyi ye shes pa rten dang bris sku la bstim /
bdag bskyed bsdu ldang bya /
'jam dpal dpa' bos ji ltar mkhyen pa sogs bsngo smon shis brjod spyi ltar bya'o //
rjes gnang 'di nyid thob pas 'di'i gsang sgrub dang /
khyad par gzhon nu chu skyes sgos sgrub byed pa la dbang zhing de'i sgrub thabs las sbyor dang bcas pa ni gter gzhung nyid gsal bas gud du ma spros so //
'jam dpal dpa' bo'i mtshan tsam gyis //
bdud kyi sa las 'da' ba dang //
lhan cig ye shes snang ba rgyas //
de phyir 'bad pa'ang 'bras bcas nyid //
mkhyen bzang snying gi ut+pal kha bye nas //
gzungs dang spobs pa'i sbrang rtsi byung ba las //
skal bzang bung ba'i na chung rnam grol lus //
rab rgyas nA da'i sgra dbyangs 'byin par shog
/ces rtsa ba'i gzhung zab cing bya khyung pa'i yig cha'ang rgyas ches pa la kha skong dgos rigs dgongs 'dus mchod phreng sogs nas bsdebs te lag len khyer bde'i tshul du /
pad+ma gar dbang blo gros mtha' yas pa'i sdes dpal spungs yang khrod tsa 'dra rin chen brag gi sgrub gnas su sbyar ba dge legs 'phel //

//
