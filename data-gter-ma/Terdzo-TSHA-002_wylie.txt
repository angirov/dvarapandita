'jam dpal tshe bdag nag po'i brgyud pa'i gsol 'debs mthu stobs dpung skyed ces bya ba bzhugs so //
gdod ma'i mgon po kun bzang 'od mi 'gyur /
khyab bdag rigs mchog drug pa rdo rje 'chang //
gsang bdag rdo rje chos la gsol ba 'debs //
mthu stobs dpung skyed dngos grub rnam gnyis stsol //
'jam dpal bshes gnyen gtsug lag dpal dge ba /
khrag 'thung nag po shAn+tiM gar+b+ha'i zhabs //
ba su d+hA ra rnams la gsol ba 'debs //
mthu stobs dpung skyed dngos grub rnam gnyis stsol //
rgyal kun stobs bcu gcig 'dus o rgyan rje //
dbyings phyug ye shes DA ki mtsho rgyal ma //
sangs rgyas ye shes zhabs la gsol ba 'debs //
mthu stobs dpung skyed dngos grub rnam gnyis stsol /
lo chen bai ro khri srong dam 'dzin rje //
mchog gyur gling pa las can chos kyi bdag
/rtsa brgyud bla ma rnams la gsol ba 'debs /
mthu stobs dpung skyed dngos grub rnam gnyis stsol /
'jam dpal rdo rje phyag rgya zil gnon sogs //
gshin rje rol pa'i dkyil 'khor lha yi tshogs //
chos srung bka' sdod bcas la gsol ba 'debs /
mthu stobs dpung skyed dngos grub rnam gnyis stsol /
smin byed dbang chus gtor blugs mtha' ru phyin //
lam gyi rim pas bskyed rdzogs drod tshad rnyed //
'khor 'das kun khyab 'jam dpal ye shes sems //
gtan la pheb nas don gnyis lhun grub shog
/snang grags phyag rgya zil gyis gnon par rdzogs //
gzung 'dzin mdud pa 'od gsal gzhi thog grol //
las bzhi'i 'khor los snang srid dbang du sgyur //
phyogs las rnam par rgyal ba'i gzi ldan shog
/srung ba'i go cha rdo rje'i rdzong chen thob //
zlog pa'i gnam thog phas rgol snying la 'beb //
bsad pa'i 'khrul 'khor zhing bcu'i dus chen po //
mngon spyod mthu yis sa gsum g.yo bar shog
/brtan g.yo'i khyab bdag rig stong 'jam pa'i dpal //
'gro ba kun gyi snying la rab sad nas //
mun pa'i 'jigs bcom ye shes snang ba ches //
gnas lugs rgyal sa myur bar mthong gyur cig
/ces pa 'di'ang chos 'di'i bdag por lung bstan dbugs dbyung thob pa yon tan rgya mtsho blo gros mtha' yas pad+ma gar dbang rtsal gyis de bI ko Ti gsum pa dpal spungs yang khrod du bris pa dge legs 'phel ///
/
