\u0f88
dpal rdo rje bdud rtsi bde ba chen po'i zab mo bla ma'i sgrub pa bzhugs so :
\u0f88\u0f88\u0f88\u0f88\u0f88\u0f88
bla ma dpal bde ba chen po la phyag 'tshal lo :
o rgyan gyi mkhan po rdo rje 'chang gi sprul pa'i sku chen po de nyid kyi spyan sngar :
gnyags kyi lo tsA ba bdag gis rin po che gser gyi maN+Dal phul nas zhus pa :
rje btsun gu ru rin po che khyed ni dpal rdo rje bdud rtsi bde ba chen po'i ye shes kyi sku dang gnyis su med par grub pa lags na :
byin rlabs btsan thabs su 'beb pa bla ma dang yi dam dbyer med pa'i rnal 'byor khyad par can zhig bka' bstsal du gsol :
zhes gsol ba btab pa na :
gu ru rin po che dgyes pa'i mdangs kyis bka' bstsal pa :
kye rigs kyi bu nyon cig :
bdag gi ngo bo dus gsum gyi rgyal ba rnams dang dbyer med cing :
rnam pa bdud rtsi chen po'i ye shes grub pa mchog gi tshul bstan pa yin pas :
rnal 'byor zab mo'i mthar thug pa gdams par bya'o :
zhes zhal gyis bzhes te ye shes kyi sku mngon du snang bar mdzad nas 'di skad ces gsungs so :
dbang thob dam tshig rnam par dag :
mos gus rtse gcig skal ldan gyis :
bla ma bde ba chen po yi :
rnal 'byor zab mo bsgrub 'dod na :
dben pa'i gnas su bya ba gtang :
dam tshig rten du bris sku dang :
dam rdzas spod bcas rab sbyar ba'i :
gtor ma rin chen 'bar ba'i dbyibs :
phyi nang mchod tshogs dang bcas bsham :
bde ba'i stan 'dug nges 'byung bskyed :
mos gus drag pos mtshams sbyar nas :
sbyor dngos rjes kyis bsgrub par bya :
sa ma ya :
dang po sbyor ba sngon 'gro ni :
na mo :
bla ma dpal ldan bde ba cher :
rtse gcig gus pas skyabs su mchi :
gzhan don 'chi med sku bsgrub phyir :
zab mo'i rnal 'byor bsgom par bgyi :
hU~M:
gsang sngags sgrub la bar gcod kun :
rgya mtsho chen po'i pha mthar dengs :
rdo rje hU~M gi ting 'dzin gyis :
ye shes srung mtshams lhun gyis grub :
oM sarba big+h+nAn u tsaT+Ta ya hU~M phaT:
hU~M hU~M hU~M:
hU~M:
rdo rje bdud rtsi bde ba che :
rig 'dzin bla ma'i lha tshogs kyis :
gnas 'dir byin phob dbang mchog skur :
mchod rdzas 'dod yon bcud du skyil :
oM AHhU~M badzra gu ru shrI ma hA su kha dz+nyA na a we sha ya a A:
ma hA su kha sarba pU dza sa ma ya aHhU~M:
de ltar skyabs 'gro sems bskyed kyis :
rgyud sbyang phyi nang srung mtshams bcad :
bdag gnas yo byad byin phab pas :
mthun rkyen phun sum tshogs par spel :
dngos gzhi'i las kyi rim pa ni :
hU~M:
dbyings dang rig pa dbyer med pa'i :
rdo rje bdud rtsi'i ye shes las :
bde ba chen po'i zhing khams dang :
gzhal yas khang chen mtshan nyid rdzogs :
de dbus pad+ma nyi zla'i steng :
rig pa mi 'gyur gnyug ma'i lha :
ma hA gu ru bde ba che :
dkar dmar mdangs ldan bcu drug nyams :
rin chen rus pa me tog brgyan :
dar gyi stod g.yogs stag sham 'phyang :
dril bu g.yer kha'i drwa bas spras :
khro 'dzum rjes chags spyan gsum g.yo :
ral pa'i thor tshugs rdo rjes mtshan :
pad+ma gsar pa'i phreng bas bcings :
phyag g.yas rdo rje thugs kar gtod :
g.yon pas dril bu dku la brten :
sbyor yum rin chen mA ma kI:
shAkya de wI lha mo'i tshul :
gzhon sgeg rin chen rus pas brgyan :
phyag g.yas gri gug yab la 'khyud :
g.yon pas bdud rtsi'i thod pa stob :
rdo rje'i skyil krung dang bcas te :
rdo rje pad+ma mnyam sbyor ba'i :
a haM bde ba'i sgra chen sgrog :
phung po khams dang skye mched kun :
bde gshegs rgyal ba'i sku gsung thugs :
yon tan phrin las rmad po che'i :
rol pa chen po'i 'od zer gyis :
ye shes 'khor lo spyan drangs bsam :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag bsgrub kyis :
byin gyis rlob phyir gshegs su gsol :
rdo rje'i ye shes byin chen phob :
'chi med bdud rtsi'i dbang mchog skur :
bde ba chen po'i dngos grub stsol :
'od lus 'grub par mdzad du gsol :
oM AHhU~M badzra gu ru shrI ma hA su kha badzra sa ma ya dza dza :
hU~M:
dbyings nas spyan drangs ye shes pa :
dam tshig 'khor lor dbyer med bzhugs :
gnyis med mnyam pa chen po'i ngang :
gus pa'i brda yis phyag 'tshal lo :
dzaHhU~M baM hoHsa ma ya tiSh+Than+tu :
a ti pU ho :
a la la ho :
oM AHhU~M:
phyi mchod nyer spyod kun bzang sprin :
nang mchod 'dod yon rol mo che :
gsang ba rmad byung sman gtor raka :
sbyor sgrol bde ba'i tshogs mchod 'bul :
oM gu ru shrI ma hA su kha sarba pU dza ho :
ma hA a mr-ita rak+ta ba liM ta sta na g+ha na pU dza sa ma ya ho :
hU~M:
rdo rje snying po'i ye shes chos kyi sku :
kha sbyor bdud rtsi'i bdag nyid longs spyod rdzogs :
bde ba chen po'i rnam 'phrul mtha' yas ston :
pad+ma thod phreng rtsal la phyag 'tshal bstod :
lha la sems bzung gsal snang 'don :
ting 'dzin brtan par gyur pa na :
thugs kar pad+ma nyi ma'i steng :
ye shes sems dpa' he ru ka :
mthing nag rdo rje kha T+wAM gsor :
rang 'od yum 'khyud khro bo'i nyams :
de yi thugs kar bde stong gi :
rang gzugs nyi zla kha sbyor dbus :
zung 'jug ting 'dzin sems dpa' hU~M:
mtha' skor sngags kyi phreng bas mtshan :
bzlas pas sngags phreng bar med 'phros :
yab yum zhal dang gsang bar brgyud :
bar ma chad par rab tu 'khor :
bde chen ye shes gzi byin bskyed :
rol pa'i 'od kyis don gnyis byas :
snang grags lha dang sngags kyi sgra :
dran rtog 'od gsal thig ler 'khyil :
oM AHhU~M badzra gu ru shrI ma hA su kha sarba sid+d+hi hU~M:
bsnyen sgrub las gsum gcig dril gyi :
bzlas brjod 'bum phrag bzhi ru bya :
zhal mthong gsung thos byin rlabs 'beb :
rig stong gnyug ma'i don mthong 'gyur :
de ltar dam ye dbyer med lhar :
phyag mchod bstod cing ting 'dzin brtan :
bzlas brjod zab mos rgyud bskul na :
dngos grub ye shes stsol med 'byung :
thun mtshams rjes kyi bya ba ni :
ci 'byor bza' btung tshogs su bsham :
bdud rtsis bran zhing byin brlabs 'bul :
hU~M:
ye shes rig rtsal rol pa'i 'od zer gyis :
tshogs rdzas bag chags gzung 'dzin bsregs gtor bkrus :
AHlas pad+ma b+hany+dza'i snod yangs par :
'bru gsum 'od zhu bdud rtsi'i bcud du 'khyil :
oM AHhU~M:
hU~M:
rtsa gsum kun 'dus gu ru bde ba che :
mkha' 'gro'i sprin phung 'khrigs pa'i 'khor dang bcas :
dam tshig tshogs kyi mchod par spyan 'dren gshegs :
dbang skur byin phob rdo rje'i ye shes skyed :
badzra sa ma ya dza :
oM AHhU~M:
dpag med 'dod yon tshogs kyi mchod pa 'dis :
gu ru bde ba chen po'i thugs dam bskang :
'khor gyi mkha' 'gro'i tshogs rnams dgyes par rol :
dam tshig nyams chag nyes ltung byang ba dang :
gzung 'dzin 'khrul pa'i dgra bgegs dbyings su sgrol :
rdo rje bdud rtsi kha sbyor bde ba ches :
phrin las bzhi dang grub pa chen po brgyad :
ye shes phyag rgya mchog gi dngos grub stsol :
oM AHhU~M badzra gu ru shrI ma hA su kha sarba DA ki nI maN+Da la sa pa ri wA ra ga Na tsakra pU dza ho :
bar pa rnal 'byor longs spyod cing :
tha ma lhag ma'i bdud rtsir bsngo :
oM AHhU~M hrIM hrIM pheM pheM:
rdzu 'phrul shugs 'chang mkha' 'gro'i tshogs :
ging dang lang+ka gnas yul bdag :
rnal 'byor tshogs kyi pha 'bab longs :
rnam bzhi'i phrin las myur 'grub mdzod :
oM uts+tshiSh+Ta ba liM ta khA hi :
mchod cing bstod la dngos grub gsol :
oM:
bde mchog bde spyod bdud rtsi'i dkyil 'khor nas :
bde chen sku brnyes pad+ma saM b+ha wa :
sku gsung thugs dang mnyam sbyor dngos grub stsol :
yon tan phrin las rdzogs par byin gyis rlobs :
sarba sid+d+hi pha la hU~M:
nongs pa'i tshogs kun bshags shing sbyang :
hU~M:
rdo rje lta bu'i ye shes klong :
lha sngags mtshan ma'i rtog pa thim :
slar yang kha sbyor bdud rtsi'i sku :
bde ba chen po'i rol par shar :
oM AHhU~M:
ho :
dge ba 'di yis mtha' yas sems can kun :
bde chen ye shes bla ma'i sku thob nas :
mchog dang thun mong dngos grub char chen pos :
'jig rten kun tu dge ba'i bkra shis shog :
de ltar tshogs kyis dgyes pa bskyed :
dngos grub gsol zhing mtha' gnyis bsal :
dge tshogs yongs su bsngo ba dang :
shis pa brjod pas mthar dbyung ngo :
dpal bde ba chen po'i bla ma sgrub pa'i rnal 'byor gyi rim pa ste dang po'o :
sa ma ya :
de nas yang zab man ngag ni :
bla ma dpal ldan bde ba che :
spyi bor bsgom zhing gsol ba gdab :
dbang blang thugs yid dbyer med bsre :
rang nyid bla mar lam gyis gsal :
lus sems khong klod mnyam par gzhag :
de tshe gzugs su snang ba kun :
snang tsam nyid nas rang bzhin med :
rang bzhin med las cir yang shar :
cir snang chu zla 'ja' tshon ltar :
bde chen bla ma'i sku ru gsal :
dag snang bskyed cing dbang bzhi blang :
thugs yid bsres te dgongs pa bskyang :
mig gi yul du mthong tshad gzugs :
bla ma'i sku ru lam shar zhing :
snang stong dbyer med don rtogs na :
sku yi phyag rgyar grub pa yin :
de bzhin phyi nang 'byung ba'i sgra :
grags tsam nyid nas rang bzhin med :
rang bzhin med pas cir yang grags :
grags pa'i sgra kun brag cha ltar :
grags stong brjod med bla ma'i gsung :
rang gi rlung dang ro mnyam par :
rdo rje'i bzlas par yongs su shes :
brjod pa'i ngag dang 'byung ba'i sgra :
rlung sngags dbyer med rol mo'i sprin :
grags stong zung 'jug don rtogs na :
gsung gi phyag rgya grub pa yin :
'dod pa'i yon tan gang yang rung :
yul la sems kyis spyod pa'i tshe :
bde ba'i rnam par nyams su myong :
myong tsam nyid nas rang bzhin med :
med bzhin bde bar lam gyis 'char :
nyams myong thams cad sgyu ma ltar :
bde stong 'dzin med bla ma'i thugs :
rang gi yid dang dbyer med par :
lhan cig skyes par yongs su shes :
'gro 'ong gnas pa'i rtog pa kun :
bde mchog drwa ba chen por sdom :
bde chen zung 'jug don rtogs na :
thugs kyi phyag rgya grub pa yin :
rtog pa'i rang bzhin sems yin te :
sems kyi ngo bo gsal rig yin :
rig pa gdod nas skye ba med :
skye med ngang las cir yang shar :
shar tsam nyid nas rang sar grol :
rtog pa dang ni mi rtog gnyis :
sprin dang nam mkha' lta bu ste :
bzang ngan snga phyi med par mnyam :
chos kun mnyam pa'i don rig pa :
dus gsum spros pas ma bslad pa'i :
sems bral rig stong rjen pa'i ngang :
ma bcos ma bsgyur gnyug mar bzhag :
gzung 'dzin 'khrul pa thams cad kun :
sbrul mdud bzhin du ngang gis grol :
rig stong zung 'jug don rtogs na :
'od gsal bla ma'i rang zhal mthong :
sa lam spang thob bral bar rdzogs :
ye shes phyag rgya 'grub pa 'o :
chos phung brgyad khri bzhi stong bcud :
gnas lugs mngon sum ston pa'i lam :
bde ba chen po'i rdo rje'i tshig :
man ngag kun gyi snying por zungs :
dpal bde ba chen po'i bla ma sgrub pa'i man ngag gi rim pa ste gnyis pa'o :
sa ma ya :
man ngag don gyi dbang bskur ni :
slob mas phyag btsal maN+Dal phul :
rdo rje bdud rtsi'i ye shes sku :
bla ma bde ba chen po yis :
snying po don gyi dkyil 'khor du :
byin gyis brlab par mdzad du gsol :
skyabs gsol sems bskyed sdom pa bzung :
ye shes dbab cing dbyer med brtan :
gtor ma lhar gsal spyi bor bzhag :
brda don ngo sprod dbang bskur bya :
oM:
gtor ma'i rnam pa lha dang gnyis su med :
snang stong zung 'jug bla ma bde ba ches :
skal ldan slob ma'i lus la dbang bskur bas :
sku yi phyag rgya chen po 'grub par shog :
ma hA ba liM ta kA ya a b+hi Shiny+tsa oM:
mgrin par bzhag cing gsung dbang bskur :
A:
gtor ma'i sgra don sngags dang gnyis su med :
grags stong zung 'jug bla ma bde ba ches :
skal ldan slob ma'i ngag la dbang bskur bas :
gsung gi phyag rgya chen po 'grub par shog :
ma hA ba liM ta wA ka a b+hi Shiny+tsa A:
snying khar bzhag cing thugs dbang bskur :
hU~M:
gtor ma'i rang bzhin gsal la 'dzin pa med :
bde stong zung 'jug bla ma bde ba ches :
skal ldan bu yi yid la dbang bskur bas :
thugs kyi phyag rgya chen po 'grub par shog :
ma hA ba liM ta tsit+ta a b+hi Shiny+tsa hU~M:
slar yang gtor ma spyi bor gzung :
ho :
gtor ma'i ngo bo gdod nas skye ba med :
rig stong zung 'jug bla ma bde ba ches :
skal ldan slob ma'i rgyud la dbang bskur bas :
ye shes phyag rgya chen po mngon gyur shog :
ma hA ba liM ta dz+nyA na a b+hi Shiny+tsa ho :
mthar ni slob mar gnyis med bstim :
thugs yid bsres la rang ngo bskyang :
don gyi ye shes mngon gyur bsam :
mtha' rten dngos grub rdzas kyang sbyin :
dbang bskur bye ba bsam yas kyi :
snying po'i bcud bsdus 'di kho na :
yang dag ye shes 'pho ba'i lam :
zab rgya kun gyi bcud du zungs :
dpal bde ba chen po'i bla ma sgrub pa'i dbang bskur gyi rim pa ste gsum pa'o :
sa ma ya :
zhes bka' bstsal pa rnams lo tsA ba bdag gis mi brjed pa'i gzungs su bzung :
nyams su blangs :
yi ger bris te rin po che sa'i gter du sbas pa'o :
ma 'ongs pad+mas byin brlabs pa'i :
las can dag dang 'di 'phrad nas :
bde ba chen po'i ye shes kyis :
rang gzhan don kun 'grub par shog :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
gtad rgya :
rgya rgya rgya :
gu h+ya sa ma ya :
