@#//
grub thob chen po'i thugs thig las /
khrag 'thung bde gshegs 'dus pa'i rgyun gyi rnal 'byor dngos grub dpal ster bzhugs so //
na mo shrI gu ru he ru ka maN+Da la b+h+ya :
gsang sngags ma hA yo ga'i dkyil 'khor rab 'byams kyi khyab bdag sgrub sde kun 'dus bde gshegs sgrub pa bka' brgyad chig dril bka' gter smin grol byin rlabs kyi rgyun kun 'dus /
rje grub thob chen po'i thugs tig khrag 'thung bde gshegs kun 'dus kyi phan nus zab mo'i dbang gis smin cing dam tshig dag pas bsnyen sgrub rgyas pa sngon du song zin gyis rgyun gyi rnal 'byor phyag rgya gcig pa'i tshul nyams su len pa la gsum las /
dang po sbyor ba tshogs gsag pa ni /
tshogs kyi zhing rab 'byams mkha' khyab tu sad pa'i spyan sngar sgo gsum 'jug pa gcig pas gsag sbyang la 'jug par bsam la /
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rangs :
dag pa mtha' bzhi'i dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i dge ba rnams :
bsdus te byang chub chen por bsngo :
zhes lan gsum bya /
tshogs zhing rnams rang la thim par gyur //
gnyis pa dngos gzhi la /
bskyed bzlas kyi rnal 'byor gnyis las /
dang po lha bskyed ni /
hU~M:
ma bcos spros med de bzhin nyid :
kun snang snying rje'i rol pa las :
thams cad bskyed byed rgyu yi hU~M:
mthing nag mkha' la 'ja' ltar shar :
cho 'phrul chen po'i 'od zer gyis :
snod bcud dngos 'dzin stong par sbyangs :
stong pa'i ngang las 'byung rim steng :
ri rab rdo rje'i brag chen po :
srung 'khor 'jigs pa'i dur khrod dang :
phyi dbyibs lus ni gzhal med khang :
drag po'i gzhal yas mtshan rdzogs dbus :
pad+ma zla nyi byol song gtso :
dregs pa lha chen pho mo'i steng :
rgyu yi hU~M babs yongs su gyur :
rdo rje rtse dgu hU~M gis mtshan :
'od zer 'phro 'dus sbyor ba yis :
khrag 'thung rab 'byams byin nus thim :
de las skad cig dran rdzogs su :
bdag nyid che mchog he ru ka :
mthing nag dmar ba'i mdangs 'od 'tsher :
zhal gcig phyag gnyis zhabs gnyis bsgrad :
spyan gsum sdang mig smar smin 'bar :
g.yas pa rdo rje g.yon b+han+d+ha :
dpal dang dur khrod chas kun rdzogs :
sbyor yum gnam zhal dbyings phyug ma :
sngo skya rtse gsum thod 'dzin 'khril :
dar dang rus rgyan gzig sham 'phyang :
gar dgu'i gzi byin mchog tu 'bar :
phyag rgya gcig pa'i skur gsal ba'i :
e waM mnyam sbyor mkha' gsang nas :
bde ba'i sgra dang 'od zer 'phros :
bde gshegs sras dang btsun mor bcas :
spyan drangs zhal zhugs thugs kar zhu :
yum gyi pad mor son pa las :
hU~M chen 'bar ba'i sprin phung 'phros :
tshom bu'i dkyil 'khor gsal bar bskyed :
hU~M hU~M hU~M hU~M hU~M hU~M hU~M hU~M hU~M:
phyi dbyibs lus ni gzhal med khang :
nang gi rtsa rlung thig le'i khams :
sems dang dbyer med dkyil 'khor te :
spyi gtsug bla ma rdo rje chos :
rdo rje dril 'dzin zhi chags khro :
spyi bor 'jam dpal gshin rje mthing //
'khor lo bskor zhing sdigs mdzub bsgreng :
mgrin par rta mchog he ru ka
/dmar smug pad+ma dril bu 'dzin :
thugs kar yang dag khrag 'thung che //
mthing nag rdo rje dung khrag 'dzin :
lte bar spyi dpal che ba'i mchog
/mthing nag rdo rje thod khrag 'dzin //
gsang bar rdo rje gzhon nu mthing //
phyag gnyis srid pa phur bu 'dril :
nor bur bla med mngon rdzogs rgyal //
mthing nag rdo rje thun khrag 'phen :
brla g.yas dregs pa kun 'dul che //
mthing nag rdo rje dung khrag gsol :
brla g.yon stobs ldan nag po ni //
rdo rje gsor zhing tsit+ta gsol :
rang rang yum dang gnyis med 'khril //
tshom bu dgu yi dkyil 'khor ni //
nyi las 'od zer bzhin du shar //
gnas gsum rdo rje'i 'bru gsum mtshan :
bde gshegs rigs lngas dbu rgyan gyur :
oM AHhU~M:
hU~M oM trAM hrIHAHa b+hi Shiny+tsa mi :
zhes gdod ma'i rang gnas kyi lha dpal chen po de nyid lam du bslangs nas mngon du bya ba'i phyir /
bskyed pa'i rim pa tshul bzhin ldan pas brda don rtags gsum dang ldan pa'i lha'i phyag rgya gsal gdab cing yid gzhan du ma yengs par ting 'dzin rtse gcig pas dmigs pa'i gzer chen gdab /
de lta bu'i sgom pas lhar snang gsal ba /
nga rgyal brtan pa /
rnam dag dran pa gsum dang ldan pas rim pa dang yan lag rdzogs te sku rdo rje rnam pa lnga'i dngos grub sgrub pa la bslab bo //
gnyis pa gsung bzlas pa'i rnal 'byor la /
bsnyen sgrub gnyis las /
dang po zhi bar bsnyen pa ni /
hU~M:
dbu rgyan kun bzang rigs lnga'i 'khor :
zhi ba rdo rje dbyings kyi lha :
cir yang 'char ba'i gtso rnams kyi :
thugs kar pad zlar hU~M yig mthar :
sngags phreng 'khor las bar med byung :
yab yum zhal zhugs gsang bar 'khor :
'od kyis 'phags mchod 'gro sgrib sbyangs :
bde gshegs zhi khro'i gsang gsum byin :
bdag thim byin rlabs nus stobs 'bar :
slar yang snod bcud dkyil 'khor pa'i :
sku gsung thugs kyi ngo bor bsam :
oM AHhU~M bo d+hi tsit+ta ma hA su kha dz+nyA na d+hA tu A:
zhes bzlas /
gnyis pa khro bor sgrub pa ni /
hU~M:
dpal chen gtso dgu'i thugs ka ru :
pad nyir rdo rje rtse lnga'i sbubs :
mi 'gyur thugs srog hU~M gi mthar :
sngags phreng sgrar bcas 'khor ba las :
'bar ba'i yi ge'i phreng ba byung :
yab yum zhal dang zhal nas brgyud :
gsang ba'i pad mor bar med 'khor :
bde chen gzi byin rab 'bar ba'i :
'od kyis 'khor 'das khams kun khyab :
bde gshegs zhi khro mchod pas mnyes :
khams gsum nyon mongs dug chen sbyangs :
tshur 'dus bdag dang gnyis med thim :
khrag 'thung rab 'byams byin nus rdzogs :
slar 'phros tha mal snang zhen sbyangs :
lha sngags chos sku'i phyag rgyar rdzogs :
dpal gyi sku gsung thugs su smin :
dngos grub rnam gnyis 'grub par bsam :
oM ru lu ru lu hU~M b+h+yo hU~M sarba duSh+TAn ta ka ha na da ha pa tsa hU~M phaT:
ces bzla /
de dag la bkod pa dang khyogs sam do li'i bzlas pa dang /
spro bsdu'i dmigs pas ting nge 'dzin gyi gzer gdab pas gsung rdo rje rnam pa lnga'i dngos grub 'grub bo /
gsum pa rjes kyi las rim ni /
bzlas pa'i mthar dbyangs gsal rten snying yig brgya rnams bzla /
a :
rig rtsal rol pa'i dkyil 'khor dang :
dag pa'i snod bcud dbyings su thim :
dmigs bsam brjod pa bral ba'i ngang :
mkha' khyab 'od gsal ngang du bzhag :
hU~M hU~M hU~M:
slar yang chu las rlabs bzhin du :
sgo gsum dpal chen sku gsung thugs :
mi shigs rdo rje'i go dang ldan :
snang srid gzhir bzhengs chen por spyod :
phaT phaT phaT:
ces lha sku stong pa'i dbyings su bsdu zhing snang ba'i ngang du ldangs pas rnam pa lha sku ngo bo rtog med 'od gsal ngang gis shar ba zung 'jug gi rim pas thugs rdo rje'i dngos grub thob par bya'o //
bsngo smon shis brjod ni /
ho :
dge ba 'di dang dge ba gzhan :
ma lus 'gro ba'i don la bsngo :
kun kyang dpal chen he ru ka'i :
thugs kyi thig ler ro gcig shog :
mi gnas ye shes kun bzang he ru ka :
gang 'dul rigs kyi tshom bu'i skur ston pa :
zhi khro rab 'byams bden pa'i byin rlabs kyis :
rtag tu dpal gnas bkra shis bde legs shog :
ces pa'ang 'brel tshad rdo rje'i sa la sbyor ba'i zab lam 'di lta bu la rang gzhan 'jug 'dod kyi las dang skal pa dge ba la phan 'dod lhag bsam gyis /
gter gzhung rdzogs rim gyi sngon 'gro phyag rgya gcig pa'i lus dkyil cung zad rgyas par spros shing rgyud dang grub pa'i man ngag ltar 'jug bde'i tshul du rang byung 'od gsal thugs mchog rdo rjes ldan yul go thi'i ri khrod bkra shis dpal 'bar gling nas bris pa 'dis kyang dngos grub mchog gi dga' ston la spyod pa'i rgyur gyur cig
/mang+ga laM///
/
