\u0f01\u0f83:
bla ma dgongs pa 'dus pa nor bu pad+ma'i phreng ba las :
tshe sgrub rgyal ba 'dus pa'i bstan srung sha za kha mo che'i lo rgyus dang lha sras dam 'dzin rgyal po la zhal gdams rin po che nan chags su gsungs pa bzhugs so :
\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
rtsa gsum rgyal ba 'dus pa'i lha la phyag 'tshal lo :
de yang dpal bsam yas mchims phu dge'ur slob dpon chen po pad+ma 'byung gnas kyis mnga' bdag yab sras dang :
'dus pa'i mched lcam thams cad la dgongs 'dus gser chos dang :
rgyal ba 'dus pa mkha' 'gro'i snying khrag gi gdams pa rnams rdzogs par grub pa'i tshe :
de nas slob dpon chen po'i lung byang bka' rgya'i gdams pa gsungs pa dang :
ye shes mtsho rgyal dkyil 'khor gnyan po'i 'gram nas lang ste slob dpon chen po la bdud rtsi'i zhal skyems drangs :
nyid kyi mgul rgyan rin po che stong gi phra can :
gser gyi spar bkab bkrol nas :
maN+Dal gyi tshom bur bkod nas phul zhing gus pas lha phyag 'tshal nas thal sbyar pus btsug gis zhus pa :
e ma ho :
lha dang mi dang lha ma yin thams cad kyi gtsug gnas mchod rten skyabs gnas dam par gyur pa'i gu ru rin po che dus gsum gyi rgyal ba thams cad kyi dgongs pa'i bcud phyung zhing nyid kyis g.yar dam du mdzad pa'i dgongs 'dus rin po che'i bang mdzod dam pa dang :rgyal ba 'dus pa mkha' 'gro'i snying khrag mnga' bdag yab sras dang :
bdag cag 'dus pa'i mched lcam thams cad la bka' bstsal nas smin grol zab mo'i sgor bcug nas :
yang ma 'ongs pa'i dus phyi ma la bab pa'i tshe'ang :
rang rang dngos sam brgyud pa sprul pa yang sprul dang bcas pas skye ba brgyud pa'i bar tshigs kyis :
dus skabs su chos 'di dag dang mjal zhing longs spyod de gdul bya la phan par 'gyur :
ces sogs kyi zhal da bka' nan dang bcas pas :
spyir dgos bye brag dang bcas pa la :
rang rang bka'i lung byang them byang bka' rgya dang bcas pa gnang ba bka' drin che :
yid kyang ches :
yang la lar sngon gyi las kyi dbang stobs che ba dang :
'phral gyi rkyen shugs drags pas brtson 'grus kyi dpa' shugs bskyed la smon lam rgya chen thobs gsungs nas :
ma 'ongs snyigs ma'i dus der yang :
da lta'i lung byang du yin nam gsungs pa'i rten 'brel ma 'grig na 'phral rkyen shugs drags pa'i dbang gis chos bdag dang gang zag 'dzol ba'am :
lha sras kyis rten 'brel 'chug na ci ltar bgyi :
de'i tshe byed spyod 'dun stabs rab 'bring tha ma ji ltar bgyid :
de rnams gang yang ma 'grub na :
dus kyi mtha' ma ci ltar 'ong la sogs pa'i ma 'ongs kyi spyi tshigs lung byang bka' bstsal du gsol :
kho mos gcig dkar chag zin bris su gdab 'tshal :
zhes zhus pas :
kun mkhyen ma hA gu rus gsungs pa :
a'u mtsho rgyal ma la sogs pa'i mched lcam rnams nyon cig :
dus skabs kyi zhus pa legs so :
ji ltar zhus pa'i lan brjod par bya ste :
mi brjed pa'i gzungs kyis zungs dkar chag zin bris la thobs shig :
de'i bka' nan thag rgyas btab kyi tshul du ston pas :
'chol zhing g.yel la ma shor bar gyis shig :
sngon gyi las ni nam zla dros pa'i sa gzhi la lo 'bras rtswa sdum la sogs skye ba dang 'dra ste :
rang shugs kyis 'byung la :
'phral rkyen dar drags pas ni glo bur sad ser gyis 'joms pa dang 'dra bar ma 'ongs pa'i dus su yang :
las kyi dbang gis thams cad 'joms par 'gyur yang :
'phral rkyen dbang gis lung byang ltar ma 'grigs na smon lam mthu btsan pas thams cad kyis mgrin gcig tu smon lam thobs dang :
dgongs 'dus rin po che'i gser chos dang :
rgyal ba 'dus pa mkha' 'gro'i snying khrag dang 'phrad de rang rang gis nyams su len cing :
gdul bya 'gro ba mang po la phan pa rgya chen 'grub par 'gyur ro :
khyad par du lha sras gzungs ma dang bcas pa rnams kyi rten 'brel thams cad 'phral gyis 'chug pa'am :
gal te la la tsam zhig rkyen dbang du gyur pas de dag gis rten 'brel nyams pa rnams bskang zhing gso bar byed pa'i sems 'dun dwangs du len pa su yod longs la smon lam thobs shig :
ces gsungs pa dang :
rig 'dzin hU~M kA ra'i sras mo 'bum lcam gyi gcung mo :
dur khrod kyi sha za kha mo che zhes bya ba :
da lta'i sras mo dpal mo 'dzom pa skyid du skyes pa dkyil 'khor gyi lha tshogs thams cad kyi zhal mngon du mthong zhing phrin las kyi mnga' bdag drag po mngon spyod kyi las sgrub par byed pa :
gcen mo 'bum lcam gyi slad kyi rjes 'brang langs te :
gus pas phyag 'tshal te dus skabs de'i tshe :
lha sras yab yum gyi drung du 'khod de :
chos kyi srid skyong bstan pa'i ba dan phyar :
bar chad byed pa'i bdud dang bdud kyi rigs kyi lha dang mi dang lha ma yin la sogs pa bar chad byed pa'i 'byung po thams cad 'dul ba'i gnyen por gyur nas brgyud 'dzin gyi khye'u thabs shes rtsa ba mchog dang bcas pa spel ba'i ma ma dang :
'byor pa longs spyod spel ba la sogs pa thun mong gi las su gyur pa 'grub pa dang :
khye'u de dag 'byung ba rnams kyi srung ma tshe srog gi bar chad zlog par byed pa'i smon lam du gyur pa bdag gis 'debs par 'tshal na :
nus pa'i stobs smin cing smon lam btab pa ltar 'grub par gyur cig de ltar na bdag gis 'tshal bar bgyid do :
zhes zhus pas :
kun mkhyen ma hA gu ru dgyes pa'i tshul gyis nyid kyi thugs mdzod gser khug nas :
klu'i rgyal pos phul ba'i nor bu rin po che stag shA d+he ba co ga'i sgo nga tsam gcig yod pa bton te dpal mo 'dzom pa skyid la gnang nas gsungs pa :
khyod ma 'ongs pa'i dus na pad+ma dbang chen gyi spyan sngar khas blangs shing dam bcas nas sangs rgyas kyi bstan pa srung ba :
chos byed sgrub pa po'i sku tshe bsring ba :
dkyil 'khor gnyan po'i phrin las sgrub pa :
dam nyams log 'dren bdud dang bar chad thams cad 'dul zhing :
skye bo sdig chen gyi srog dbugs phrog pa :
phrin las drag po mngon spyod kyi las bsgrub par khas blangs shing dam bcas pa'i srung ma dur khrod kyi sha za kha mo che zhes bya ba yin zhing :
deng sang yang rig 'dzin chen po'i sras mor snang zhing 'bum lcam gyi rjes 'brang byed cing dgongs 'dus gser chos rin po che dang :
rgyal ba 'dus pa mkha' 'gro'i snying khrag 'di nyid kyi bstan pa srung bar byed cing ma 'ongs pa'i dus su yang :
dgongs 'dus dang rgyal ba 'dus pa'i chos kyi bstan pa bsrung zhing phrin las bsgrub par 'gyur bas :
de'i dus kyi kha btang dang bar chad bzlog cing bdud tshogs kun 'dul bar 'gyur bas dkyil 'khor gyi lha tshogs rtsa ba gsum gyi drung du smon lam thobs mdzod cig :
'dus shing tshogs pa'i mched lcam rnams kyis smon lam gyi mthun 'gyur gyi sdongs grogs mdzod cig :
ces bka' bstsal pa dang :
dus de nyid du rtsal phyung dpa' shugs bskyed de :
dgongs 'dus rin po che dang rgyal ba 'dus pa chos kyi bstan pa srung ba dang :
rig 'dzin sgrub pa po rnams kyi grogs byed pa :
skye bo sdig chen ma rungs pa rnams kyi srog gcod pa dang :
khyad par du lha sras rgyal po skye ba brgyud nas dgongs 'dus gser chos la spyod pa'i dge sbyong sangs rgyas rdo rje dang :
de nas tshe 'phos te gar gyi dbang phyug rtsal zhes bskal pa rtsub 'gyur gyi mtha' bzhi bcu'i yang mthar 'byung ste :
khyung tshang brag nas rgyal ba 'dus pa'i chos skor rnams gter nas spyan drangs te :
spel bar byed pa'i tshe srog la bar chad byed cing :
bstan pa 'joms par byed pa'i bdud dang 'byung po thams cad 'dul zhing tshar gcod pa shes rab kyi gzungs ma gang dang gang 'dzom pa rnams kyi zhal tshab byed pa :
lha sras kyi brgyud 'dzin thabs shes kyi khye'u pho mo gnyis dang :
rtsa ba sku gsung thugs kyi sras gsum dang :
mchog gi rnal 'byor pa rnams kyi sku srung bgyid cing de dag gi bar chad bsal ba de dag rnams kyi ma ma'i rten 'brel ma 'grig par brten nas sras rnams ma byung yang :
ma ma rnams kyi zhal tshab tu gyur nas gang ma byung ba'i ma ma bgyis nas sras spel zhing brgyud pa dgu phrugs kyi bar du zam ma chad pa'i srung ma bgyid pa :
lha sras kyi lus ngag yid gsum la bar chad byed pa'i bdud dang 'byung po smon lam ma dag pa rnams kyi gnyen por gyur nas thabs kyis 'dul ba dang :
dam chos dgongs pa 'dus pa dang :
rgyal ba 'dus pa nyams su len par byed pa'i las can skyes bu rtsa ba'i bu bco lnga :
chos bdag nyer gcig :
las can gyi skyes bu phyi nang gsang gsum gyi lung bstan nas 'byung ba'i chos bdag brgya rtsa brgyad dang :
gzhan yang smon lam dag pa'i rnal 'byor pho mo dgongs 'dus dang :
rgyal ba 'dus pa la spyod pa'i chos bdag rnams kyi srung ma bgyid cing mthun rkyen sgrub pa :
bar chad sel bar byed pa dpal dang 'byor pa spel zhing longs spyod snyan grags sgrog pa dang :
phyi nang gi bar chad bsal ba la sogs te :
mdor na lha sras kyi bstan pa srung :
dgongs 'dus dang rgyal ba 'dus pa'i gter bdag chos byed sgrub po'i grogs :
bdud dang 'byung po'i kha gnon :
skye bo sdig spyod rnams kyi dbugs len :
dam nyams log par lta ba rnams kyi srog gcod byed par gyur cig la sogs pa'i smon lam btab nas slar rin po che stag sha d+he wa dang :
mo rang gi chas rgyan rnams slob dpon gyi phyag tu bzhag nas :
ma 'ongs pa'i dus na lha sras kyi skye ba nas skye ba'i bar du smon lam gyi dbang gis bdag kyang gcen mo 'bum lcam lha sras kyi gzungs ma bgyid dus su :
slad kyis rjes 'brang tshang zla'i tshul du skye ba'am :
lha sras kyi sgrol yum du gyur pa dgongs pa gtad cing de dus bdag rang gi nor skal du gnang du gsol :
ces pa la sogs pa'i smon lam rgya cher btab nas de nyid du sras mo 'dzom pa skyid tshe'i dus byas :
ro la 'ja' 'od sna lnga'i ka ba zug :
ye shes dang las las grub pa'i ma mo mkha' 'gro ma rnams kyis bsus pa'i ltas dpag tu med pa byung ngo :
de nas slob dpon gyis dpal mo 'dzom pa skyid lung bstan pa'i mdo tig dang :
rin po che stag sha d+he wa mchod thabs gsol ba btab lugs dang bcas pa shar phyogs kyi bas mthar skye ba'i dus la dgongs nas 'chings kyi gad pa skya bo'i nub byang gi mtshams su bdud rje rong lha nag po gnas pa'i sar :
sgrub gnas gsang sgrub rlung sgrom 'bar ba'i dkyil 'khor gyi stegs bu'i khong seng du rgya rim pa gsum gyis btab pa ma 'ongs pa'i dus su lha sras kyis bton cing mo rang dang 'phrad par smon lam btab bo :
de nas slar gsungs pa :
lha sras kyi 'dun spyod thabs da lta'i las dbang gis rten 'brel la bar chad ma zhugs na :
rang gnas kyi 'chings kyi gad pa skya bor pho brang btab cing dgongs 'dus kyi bstan pa dgu phrugs su spel bar 'gyur ro :
de ltar sras yum las 'brel bu slob yon bdag gis lung bstan pa bzhin rten 'brel 'grig par ma gyur kyang :
tshe'i dus byas nas ma 'ongs bskal pa rtsub 'gyur gyi yang mthar rgyal ba 'dus pa'i zab chos 'di dang 'phrad pa'i tshe kho bos bslab pa'i spyod tshul 'di rnams la rtog sgom gzhib :
de yang phyi'i tshul lugs chos rgyal chen po'i bka' khrims dang ldan par spyod cig :
nang gi spyod lugs gsang sngags bla med dang mthun par spyod cig :
gsang ba'i spyod tshul rig pa 'dzin pa'i pho brang gi rnam thar ltar spyod la :
rang 'dod kyi 'khri ba bcad de :
gzhan dang mthun pa'i thabs kyi spyod pas 'gro ba skyongs shig :
de ltar ma 'grub na :
'bring gi 'dun spyod sras mo 'dzom pa skyid kyi smon lam btab pa ltar spyod cig :
de yang phyi'i tshul lugs 'jig rten pa dang thabs kyis bstun pa'i mthun 'jug bstun la rim gyis chos la 'bod cig :
nang gis tshul lugs gsang sngags spyi dang mthun pa'i ngang nas bskyed rdzogs kyi bstan pa skyongs shig :
gsang ba'i tshul lugs dgongs 'dus gser chos dang rgyal ba 'dus pa khyad par 'phags pa spyi bye brag gi sgrub pa nan tan du byas te :
'gro ba rnams thabs kyis skyongs shig :
de ltar rab 'bring gang yang grub par ma gyur na ni :
lha sras dbang bsgyur rdzas sgrub kyi sbyor ba la brten nas 'jig rten gyi 'khrul zhen btsan thabs su bcad de gsang sngags spyod thabs kyi rdzu 'phrul dang ldan par bya'o :
de yang phyi'i spyod tshul 'khrul zhig smyo spyod kyi tshul du spyod pas dmu rgod kyi gdul bya thog babs su btul :
nang gi spyod tshul dkyil 'khor gsum ldan gyi ngang nas 'khor 'das spyi snyoms kyi spyod pa spyad de :
thams cad gnyis med khyab brdal gyi 'gro don spyad :
gsang ba'i spyod lugs ka dag ye klong gi ngang nas bzang ngan dgra gnyen la sogs gang la'ang spang blang chags sdang med par shugs 'byung 'gag med kyi spyod pa spyod de :
snang sems khyab brdal du gtong bas gdul bya bzang ngan gang la'ang 'di rim med par la 'phrad la ru skyongs :
lung 'phrad lung du skyongs :
'gro don byed pa'i gnas kyang rab ra sa dang bsam yas :
'bring 'gro don gyi 'phel skyed gang che :
tha ma dur khrod mkha' 'gro ma rgyu ba ltar gtad med byung rgyal gyi gnas brten par bya'o :
cha lugs rnams kyang rab rgyal po'i rnam par rol pa'i cha lugs longs spyod rdzogs pa'i rgyan dang :
chos sku 'jol ber can :
bar sngags 'chang ral pa dkar po'i cha lugs :
tha ma dge sbyong ngam :
gang byung gi stabs dang bstun par bya'o :
de ltar rab 'bring tha ma'i cha lugs rnam thar mdzad pa phrin las rnams lung byang nas bstan cing :
bka' rgya dang bcas pa nan tan du bsngags pa ltar gang yang ma grub pa la nyes pa'i rnam grangs mang du 'byung ba ni :
lha sras gzungs ma 'khor slob la sogs pa rnams kyi rten 'brel ya ma zung shugs btsan che nas :
mi 'dod pa'i bar chad log dgu sna tshogs 'byung zhing sdod nas 'gro bar sems :
'gro nas sdod par sems pa 'byung :
gdul bya slob ma dang :
dgongs 'dus dang rgyal ba 'dus pa nyams su len par sems pa'i stobs skyes pa rnams la yang :
dper na rdzing rnyog ma can gyi chu yur ba la drangs kyang rnyogs ma can bab pa dang mtshungs par bla ma bar chod log 'dren bdud dbang du song ba'i stobs kyis slob ma rnams kyang nyams len mi 'phel bar le lo rnam g.yeng :
bdud dbang du 'gro :
the tshom dang som nyi za :
des chos dang gang zag dpon slob kyi bar du bdud zhugs nas dam tshig nyams pa'i rgyu rkyen mang po 'byung ngo :
des rang gzhan 'gro ba yong la gnod do :
gzhan yang 'khor dam log dang tshul shor mang po 'byung ngo :
longs spyod dbul zhing yongs kyis brnyas par byed :
rang gi mthu dang rtsal 'chor :
yul ris rgyal khams thams cad du yang bkra mi shis pa'i ltas mkha' 'gro 'khrugs pa'i dbang du 'byung ngo :
rang nyid khams 'khrugs nas dge sbyor gyi skyed 'phel chad :
'jig rten log spyod mkhan gyi dbang du 'gyur ro :
lha sras ma 'ongs pa'i dus dam chos dgongs 'dus rin po che'i gser chos dang :
rgyal ba 'dus pa'i zab chos zab gter rang nyid nor la spyod pa'i tshe :
lta ba la phyogs ris ma byed :
sgom pa la thun du ma gcad :
spyod pa la tshul min ya ma zung du ma skyongs :
'bras bu la gding snyab ma byed :
dam tshig la ngos lkog ma byed :
gdul bya la nye ring ma byed :
chos zong du ma tshongs :
phyag rgya tshul min can ma bsten :
gal chen yal bar ma dor :
gal chung don du ma gnyer :
mdun gros sad la ma bskyur :
zas nor longs spyod la mngon zhen ma che :
nyams len zab mo'i chos la brtson 'grus skyed cig :
kye lha sras khyod kyis :
lta sgom spyod pas rkang tshugs nas :
dgongs 'dus dang rgyal ba 'dus pa'i zab chos la spyod pa'i skal ldan la sogs pa'i gdul bya rnams kyi snying po len nas dag pa'i zhing du 'gro ba yin no :
gnas skabs kyi rten 'brel yongs su rdzogs par ma gyur kyang gang 'grub la 'bad cing :
khyad par bskyed rdzogs nyams len rgyu 'bras dang bcas pa la rkang tshugs pa'i ngang nas rang gi tshe 'phel ba'i brgyud pa'i rkang tshugs chos spyod la smin grol gyi bcud len dang :
rkyen phyi nang gi bar chad zlog par byed pa'i thabs dang rten 'brel rnams spyod pa gzab cing :
gtan la pheb par byed pa gal che'o :
de dag gis mthun rkyen lung byang rnams dang mthun pa'i phyag rgya g.yems la ma shor zhing :
khyad par mngon spyod phrin las kyi phyag rgya mngon spyod srung ma gnad nas bskul zhing phrin las skul bar byed pa gal che'o :
de ltar phyi nang gsang ba rab 'bring tha ma la sogs pa'i 'dun thabs byed spyod lung byang dang mthun par spyod cig :
khyad par du bka' rgya'i them la btab na gsang ba'i yang rgyas btab la gnas par mdzod cig ces bka'i nan thag dang bcas pa mdzod :
sa ma yA:
kha thAm :
e ma gson mdzod lha sras rje :
sngon gyi las dag stobs che yang :
'phral rkyen 'jug pa dar drags shing :
'gro ba'i bsod nams dman pa'i mthus :
rten 'brel thams cad 'dzom pa dka':
da lta'i sdig blon bsam ngan dang :
bdud kyi cho 'phrul smon lam mthus :
ma 'ongs dus kyi snyigs ma ru :
legs pa'i rten 'brel 'grigs pa dka':
ma dag las smon rnam smin gyis :
pho yi snying la rgyal 'gong zhugs :
mo yi snying la srin mo zhugs :
chos bzhin mi spyod log min spyod :
dus der bdag 'dra pad+ma yi :
zab don chos kyi snying po rnams :
dar yang smin cing grol ba nyung :
bla med chos bzhin spyod pa yi :
skyes mchog thar thor byon gyur kyang :
'gro don phyogs med skyong ba nyung :
mtshan ldan mkha' 'gro re re tsam :
smon lam dbang gis byung srid kyang :
bdud dbang skye bo'i bag la zha :
mtshan ldan phyag rgya lon par dka':
zab gter la la sbas mod kyang :
'chal zhing 'pho 'chug sna tshogs 'byung :
de sogs 'phral rkyen rgod pa'i phyir :
lha sras la sogs phyi rabs rnams :
rang snang thul la snang sems sres :
bdud kyi cho 'phrul zlog pa'i thabs :
gnyen por stobs dang ldan par mdzod :
yengs med chos la brtson 'grus skyed :
'jig rten chos phyir ma 'brang gzob :
gsang sngags smin grol cha rkyen du :
mtshan ldan phyag rgya bsten na yang :
bdud kyis bslus pa mang 'byung bas :
phal cher ting 'dzin phyag rgya bsten :
byang chub sgrub pa'i lam gyi chas :
bza' btung 'tsho ba dkon srid pas :
dka' thub bdud rtsi'i bcud len brten :
gnas ni nags khrod dben sa brten :
'gro don thugs rje'i dpyang thag sring :
rnam g.yeng bor la sgrub la brtson :
mi tshe mi rtag yud tsam la :
rig gnas zang zing spros pa skyur :
blo thag chod la rang tshugs zungs :
gzhan dbang gang yang sdug bsngal rgyu :
rang dbang thob na bya ba 'grub :
de phyir rang dbang rang gis zungs :
gros phug yang rtse bla med chos :
phur tshugs nyams su len pa yin :
de don sems kyi gung du chongs :
zhes gdams shing bka' nan du mdzad do :
zhes pa 'di ni slob dpon chen po pad+ma 'byung gnas kyi gsung bzhin da lta'i lha sras dang :
ma 'ongs gsung sras kyi don du lung byang zhal gdams bka' rgya nan thag dang bcas pa gnang ba'i rim pa las :
bstan srung sha za kha mo che'i lo rgyus ma 'ongs yid ches par bya ba'i phyir :
bdag 'dra mtsho rgyal gyis bre gu dge 'ur bkod pa'o :
phyi rabs gsung gi sras dang 'phrad par shog :
sa ma yA:
rgya rgya rgya :
zab rgya :
gter rgya :
sbas rgya :
gtad rgya :
bdag 'dra gar gyi dbang phyug rtsal gyis shog ser leb nas dag par phab pa'i yi ge pa ni khro bo dpal gyis zhus so //
\u0f01\u0f83:
bla ma dgongs pa 'dus pa nor bu pad+ma'i phreng ba las :
tshe sgrub rgyal ba 'dus pa'i bstan srung sha za kha mo'i sgrub thabs bzhugs so :[ \u0f01\u0f83]:[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]na mo gu ru d+he ba DA ki nI hU~M:
rtsa gsum rgyal ba 'dus pa'i lha la phyag 'tshal lo :
rgyal ba kun gyi thugs kyi bcud :
bla ma dgongs pa 'dus pa dang :
zab chos rgyal ba 'dus pa la :
bstan pa gnyan po bsrung ba dang :
ma 'ongs lha sras rgyal po yi :
skye mthar gter la spyod pa'i dus :
bar chad dgra bgegs bsgral ba'i phyir :
smon lam mtshams sbyor ji bzhin du :
bstan srung sha za kha mo che'i :
yang gsang sgrub thabs snying po 'dis :
gdug pa sgrol ba'i mtshon char shog :
sa ma ya :
rgya rgya rgya :
de nyid nyams su blang ba'i rim pa ni :
sgrub pa po rtsa ba gsum gyi bsnyen sgrub thems pa'i gang zag gis :
sgrub pa'i gnas brag nag mtshon cha gzing ba lta bu gru gsum chu sgra 'ur chom du yod pa'am :
shing tsher ma can gyis bskor zhing brag phug kha shar du bltas pa'am :
de ltar ma 'grub na :
gnas dben par dur khrod kyi sa la dkyil 'khor sa stegs 'og hom khung du yod pa rting zab pa :
mu khyud gsum thog tu yod pa :
de'i steng du gru bzhi pa rgya khyon ci rigs pa ro sol gri khrag gis byug :
stegs bu'i mdun du hom khung nang du ling+ga rdzong ba'i sgo yod pa :
dkyil 'khor gru gsum dbus su b+h+yo dud kha :
de'i mtha' skor du mu khyud zlum por bkod pa'i nang du khrag mtsho :
de'i phyi rol du dur khrod me ris bskor ba bris pa'i dbus su :
snyug ma byung rgyal tshigs gsum pa mi lag ma 'grims pas yu ba byas pa'i gri lcags las grub pa'i lcags kyu rtse mo rdo rje phyed pas mtshan pa dang :
zhabs su yang rdo rje rwa gsum pa gdeng ba mtshon cha ltar rno bar byas pa'i smyug sbubs kyi nang du a mr-ita dang :
mtshal :
rak+ta :
sin+d+hu ra rnams gro ba'am dar nag la sha za kha mo che'i 'bod rbad gsad gsum gyi sngags rnams bris la dar tshon sna lngas dril te :
'bod sngags lcags kyu'i yu ba'i smyug sbubs kyi tshigs pa gong ma'i nang du bcug :
rbad pa tshigs sbubs dbus su gsad pa mjug tu bcug pa la mtshal gyis dmar por byug cing spra rtsi bzang po btang :
de'i mgul du dur khrod kyi ras sam :
dar nag la zangs dang rak+ta sin+d+hu ra a mr-ita rnams kyis byug cing :
de'i steng du sku bri ba ni sha za kha mo che sku mdog char sprin ltar nag pa :
dbu skra dmar ser gyen du brdzes shing zhal nas khrag gi char rgyun 'bebs shing mche ba gtsigs pa :
spyan gsum sdang mig tu gzigs pa :
phyag g.yas lcags kyu dang :
g.yon dgra snying zhal du gsol zhing dug sbrul nag po'i steng na phyed skyil gyis bzhugs pa :
gcer bu gzi mdangs dang ldan pa :
de'i 'khor du gdong can bzhi bskul ba dang mthun par bris la tshon bzang po btang :
rtsa sngags sogs bris :
dar nag gi cod pan rin po che sna lnga :
gzi mchong :
mu tig la sogs pa rin po che'i rigs dang sman rnams thum po byas nas btags te :
de rnams dkyil 'khor gyi dbus su bzhag :
de'i dbus su b+han+d+ha'am lcags snod du gro sran ma til rnams kyi phye ma la gtor ma ra sha dang ra khrag gis brgyan pa gru gang pa 'khor bzhi dang bcas pa dpe'u chung ltar bsham :
gzhan yang mda' dar dang 'phan gdugs go mtshon rkang gling la sogs rol mo'i bye brag sogs spyan gzigs 'dzom par bsags :
de nas phung shul gyi sa dang :
dur khrod kyi sa nag la brub khung dpangs mtho gang pa bang rim gsum dang bcas pa :
tha ma skyer pa'i rtsang dmar srin mo 'gros su bskor ba :
ro g.yam gru gsum pa rdo rje rgya gram gyi kha gcod yod pa'i nang du dug shog la dgra bo gang yin gyi ling+ga lcags sgrog gis bsdams pa :
dug sbrul gyi spyi bo nas gsang gnas yan chad la kha gtad de za ba :
de'i dpral bar rus :
kha la bdud mo nga longs :
snying gar nr-i :
lte bar tsa :
'doms su tsha :
yan lag bzhi la dzaHhU~M baM hoHbzhi :
de'i mthar sngags mgo phyir bstan la :
sha za kha mo ches dgra bo'i snying tri myog :
dgra bo wAka ka nr-i khug dza :
bIg nan ta kr-id ta thum te :
spur brub b+hi sha tsakra dz+wa la maN+Dal ha ha la d+hi la hU~M dgra bo'i srog la mA ra ya rbad rbad :
dgra bo mA ra ya nan :
zhes pas mthar bskor :
du dza khrom gyis bskor :
ling+ga 'brub khung du bcug la dkyil 'khor mdun du bsham :
thod pa mtshan ngan nang du thun rdzas ni dur khrod kyi rdo nag :
yungs dkar :
yungs nag :
ke tshe :
shang tshe :
nas nag :
bra'o :
lcags phye :
zangs phye :
so dog :
de rnams dug khrag gis bsnol la thun rdzas su bsham :
de nas sgrub pa po pad+ma 'byung gnas bsam pa'i bskyed rim dang :
nga rgyal ldan pa'i thugs ka nas 'od zer lcags kyu'i tshul du 'phros :
rang bzhin gnas dang :
byang shar 'jig rten mkha' 'gro'i dur khrod me rlung 'khyil ba'i pho brang nas sha za kha mo che 'khor las mkhan ma mo bye bas bskor ba dang bcas pa sngon gyi dam tshig rjes su dran nas sgrub pa po yi bka' nyan cing bstan pa'i dgra bgegs bsgral bar rngams pa'i tshul du bya khyung thad la lhags pa bzhin rang gi mdun du byung bar bsam zhing :
sha chen dang gsur chen bsreg cing rol mo'i sgra dang bcas nas spyan 'dren pa ni :
hU~M b+h+yo :
rgya mtsho chen po'i pha rol nas :
'jig rten mkha' 'gro'i dur khrod der :
rak+ta'i khrag lbu 'khrig pa la :
zhing chen lhu dum rtsig ma long :
king rus gram rol 'khrol ba'i dbus :
bstan srung ma mo las mkhan ma :
sngon tshe pad+ma'i spyan snga ru :
ci ltar khas blangs dam bcas bzhin :
dam rdzas mchod sbyin gnas 'di ru :
yud tsam gcig la gshegs nas kyang :
dgyes pa'i gdan la bzhugs su  gsol :
b+h+yo sha za DA ki kha mo che ma mo hring hring dzaHdza :
zhes 'bod sngags gang 'grub bzla :
yang :
b+h+yo sha za ma mo tsit+ta hring hring dzaHhU~M baM ho :
zhes brjod cing mdun gyi sku rten la gnyis su med par thim par bsamal :
b+h+yo sha za DA ki kha mo che ma mo sa pa ri bA ra ma hA b+ha lin+ta ma hA mAM sa tsit+ta go ro tsa na ba su ta g+ha na tsakra pany+tsa a mr-ita kha kha khA hi khA hi :
zhes brjod cing :
hU~M b+h+yo :
sangs rgyas bstan pa gnyan po srung ba dang :
gsang sngags bka' yi srung ma mthu mo che :
zhes sogs rgyun gyi phrin las kyi skabs ltar tshang bar bya zhing :
rang nyid slob dpon pad+ma'i nga rgyal dang ldan pas mdun du sha za kha mo che 'khor las mkhan dang bcas pa thams cad kyis dam nyams dgra bo skad cig nyid la sgrol ba'i dmag la chas te khro zhing gtum pas dgra bo'i yul dmag gis bkang ste phyag na mtshon cha sna tshogs pas dgra bo'i bla tshe ded de byi'u khras bzung ba bzhin bkugs nas ling+ga dang gnyis su med par bstims par bsam :
las la bskul ba ni :
hU~M b+h+yo :
sangs rgyas bstan srung mthu mo che :
sha za DA ki las mkhan ma :
nag mo ral gcig srog la rngams :
zhes sogs bye brag tu bskul zhing khro gtum dang bcas pas gnad nas bskul zhing 'bod rbad gsad gsum gcig tu dril ba'i snying po 'di zhag nyi shu rtsa gcig smra ba bcad de :
gnam lcags kyi thog ltar bzlas pas dgra bo sgrol zhing phrin las myur du 'grub par 'gyur ro :
b+h+yo :
sha za DA ki kha mo che ma mo hU~M hU~M dzaHdzaHdgra bo'i srog la rbad :
dbugs la rbad :
sha la rbad :
khrag la rbad :
rus pa la rbad :
dgra bo'i srog la mA ra ya rbad :
sha za DA ki kha mo ches dgra bo sod :
srog la pri sod :
snying la bam :
ya ya b+h+yo b+h+yo sod sod :
b+ha b+hi ri mo sod :
g+ha ni sod :
dgra bo'i tsit+ta rbad :
dgra bo'i tsit+ta rbud :
mA ra ya sod :
ces bzlas shing thun la sngags btab la :
ling+ga dgra bo dngos su bsam la thun gyis brab cing brub khung lcags kyi khang par gsal ba'i nang du brdzang :
dgra bo'i lus ngag yid gsum bsad bcad gtub cing lha srin sde brgyad kyis phye mar rdul phran bzhin du btang bar bsam mo :
de ltar gnad nas bskul bas dngos sam :
nyams sam :
rmi lam du sgo brdung ba :
thog tshag pa :
me stag 'phro ba :
bud med skad kyis kus sgra 'debs pa dang :
dgra bo'i glo snying khyer nas 'ong :
ra dang ri dwags bsad pa la sogs kyi bsad rtags cho 'phrul ma nges par 'byung zhing gdug rtsub cho 'phrul ci byung yang :
rang nyid slob dpon pad+ma'i nga rgyal dang ldan par byas la rgyun gtor dus bzhir gtang :
dgra bo la rtags byung na ling+ga skyer pa'i mer bsregs te thal ba rlung la bskur :
sgrub gtor rten rdzas rgyun du 'dzugs shing las gtor bskul ba dang bcas te dgra phyogs su 'phang bar bya'o :
e ma sngon gyi dam tshig gnyan po la gnas shing :
brtse gdung gdung sems ma ltar bgyis pa yi :
sha za DA ki'i sgrub thabs zab mo 'di :
o rgyan nga yis bstan pa'i btsas su bzhag :
zab chos dgongs 'dus gser chos dam pa dang :
rgyal ba 'dus pa mkha' 'gro'i snying khrag gi :
bstan pa bsrung phyir rin chen gter du sbas :
o rgyan gsung sras nyid dang 'phrad par shog :
ces o rgyan rin po che'i gsung bzhin :
bdag 'dra mtsho rgyal gyis mchims phu bre gu dge 'ur yi ger bkod pa'o :
phyi rabs o rgyan gsung gi sras dang 'phrad par shog :
sa ma ya :
rgya rgya rgya :
zab rgya :
gter rgya :
sbas rgya :
gtad rgya :
bdag 'dra gar gyi dbang phyug rtsal gyis shog ser log nas dag par phab pa'i yi ge pa ni khro bo dpal gyis bgyis pa'o //
\u0f01\u0f83:
bla ma dgongs pa 'dus pa nor bu pad+ma'i phreng ba las :
tshe sgrub rgyal ba 'dus pa'i bstan srung sha za kha mo che'i dbang bskur rig gtad bzhugs so :[ \u0f01\u0f83]:[ \u0f88\u0f88\u0f88\u0f88\u0f88\u0f88 ]rtsa gsum rgyal ba 'dus pa'i lha la phyag 'tshal lo :
rgyal ba 'dus pa'i bstan srung sha za kha mo che'i dbang chog rjes gnang byed tshul bstan par bya ste :
de yang dus tshes grangs gza' skar drag po dar ba'i nyi shu dgu'am :
bcu bzhi la gnas dben par gri khrag gis chag chag gdab :
de'i steng du 'bru nag gam :
tshon gyis e gru gsum dbus su b+h+yo dud kha :
de'i mtha' skor du mu khyud zlum por bkod pa'i nang du khrag mtsho :
de'i phyi rol du dur khrod :
mtha' skor du me ris brgyan pa bri :
de'i steng du b+han+d+ha'am lcags kyi snod du :
gtor ma gzhung bzhin bshams pa'i rtser :
'di nyid kyi sku rten tsaka li dang dar nag gi gur phub :
de'i mtha' skor du lcags kyu gri snying bkod :
phyi nang gsang gsum gyi mchod pa :
rak+ta'i yon chab :
tshogs kyi 'khor lo :
spyan gzigs la sogs rgyas par bshams :
gzhan yang bla ma yi dam gyi gtor ma sogs rgyan can brjid ldan bshams la :
bla ma'i las byang gis gzhung bsrang :
bzlas pa ci 'grub bya'o :
de nas rang nyid pad+ma 'byung gnas su gsal ba'i mdun du :
dur khrod rak+ta me rlung 'khrugs pa'i dbus su :
b+h+yo yongs su gyur pa las :
sha za kha mo che sku mdog char sprin ltar nag pa dbu skra dmar ser gyen du brdzes shing zhal nas khrag gi char rgyun 'bebs shing mche ba gtsigs pa :
spyan gsum sdang mig tu gzigs pa phyag g.yas lcags kyu dang g.yon dgra snying zhal du gsol ba :
dug sbrul nag po'i steng na phyed skyil gyis bzhugs pa :
gcer bu gzi mdangs dang ldan par bskyed :
de'i 'khor du gdong can bzhi :
'khor ma mo bye ba sa ya dang bcas pa bzhugs par bsam la :
rgyun gyi phrin las gzhung bsrang :
spyan 'dren mchod bstod las bcol 'grub pa'i rjes su :
b+h+yo sha za DA ki ma mo tsit+ta hring hring dzaHdza :
zhes bzlas pas sha za kha mo 'khor dang bcas pa'i thugs la phog :
phrin las kyi rgyud bskul :
phrin las rnam bzhi gang 'dod kyi las 'grub par bsam la dmigs pa rtse gcig tu gtad :
de nas slob ma rnams khrus byas te gdan la 'khod de bgegs bskrad :
gu gul gyis bdug la :
mtshon cha'i yon phul 'di skad gsol ba gdab :
dus gsum sangs rgyas kun gyi sku :
slob dpon pad+ma dgongs su gsol :
gdug pa'i dgra bgegs bsgral ba dang :
gsang sngags dkyil 'khor bsrung ba'i phyir :
bstan srung sha za DA ki yi :
dbang bskur rig gtad bstsal du gsol :
ces lan gsum gsol ba gdab la :
bla mas :
hU~M:
skal ldan bu khyod tshur nyon cig :
bka' srung sha za DA ki yi :
dbang bskur rig gtad khyod la sbyin :
rgyun du mchod gtor bya bar gces :
lus dang grib ma ji bzhin du :
'grogs nas bsrung zhing skyob pa dang :
phrin las rnam bzhi 'grub par 'gyur :
dam tshig ma 'da' yun du srungs :
zhes brjod :
de nas slob dpon pad+ma 'byung gnas su bsam pa'i thugs ka nas 'od zer 'phros slob ma'i lus la phog :
lus 'od kyi gong bur gyur :
slob ma skad cig gis sha za DA ki mngon rtogs bzhin du bskyed la :
gnas gsum nas 'od zer 'phros :
byang shar 'jig rten mkha' 'gro'i gnas nas sha za mkha' 'gro 'khor dang bcas pa spyan drangs la :
gnyis su med par bstims la rol mo'i sgra bsgrag :
rtsa sngags lan bdun brjod :
tiSh+Tha badzra gyis brtan par byas la :
de nas gtor ma slob ma'i spyi bor bzhag ste :
sha za DA ki 'khor dang bcas pa chu la chu bzhag pa lta bur slob mar thim par bsam la :
hU~M:
sngon tshe pad+ma dbang gi spyan snga ru :
khas blangs dam bcas ma mo yal gam can :
bstan pa bsrung phyir dam tshig kun gyi bdag :
skal ldan bu 'dis byang chub ma thob bar :
srung skyob mdzad phyir phrin las rnam bzhi yi :
dbang skur dam tshig don la gnas par mdzod :
ces sngags kyi mthar :
kA ya wA ka tsit+ta sa ma ya a b+hi Shiny+tsa oM AHhU~M:
zhes brjod cing :
bka' bsgo dam bzhag rgyas par bya :
de nas lcags kyu slob ma'i lag pa g.yas su gtad la :
hU~M:
bstan pa bsrung phyir gdug pa'i mtshon cha 'di :
dam nyams zhing bcu'i srog dbugs 'dren cing sgrol :
ma mo mkha' 'gro'i pho nya skar ltar 'khrugs :
skal ldan rigs kyi bu la 'di sbyin pas :
gdug pa'i zhing bcu sgrol ba'i dbang thob shog :
aM g+hu sha dzaHa b+hi Shiny+tsa hU~M:
de nas gri snying gtad la :
hU~M:
gdug pa'i dgra bgegs bsgral ba'i tsit+ta 'di :
khams gsum dbang sdud srid gsum zil gyis mnan :
las bzhi'i phrin las gang 'dod dbang bskur 'di :
de ring skal ldan rigs kyi bu la sbyin :
phrin las rnam bzhi gang 'dod 'grub par shog :
sha trUM tsit+ta a b+hi Shiny+tsa hU~M:
de nas phreng ba lag tu gtad de :
hU~M:
mkha' 'gro'i srog yig b+h+yo yi rnam par gsal :
drag sngags 'brug stong ldir ba'i sngags sgra yis :
khams gsum dgra 'dre log rtog ma lus pa :
drag sngags sgra yis sgrol ba'i rig pa sbyin :
zhes drag sngags kyi bzlas lung bya :
de nas mdun bskyed de 'dra mang po sprul nas slob ma'i snying gar bstim :
chos nyid ye shes ye nas rnam par dag :
rig stong dbyer med kun bzang chos sku'i rtsal :
'jig rten 'khor 'das thams cad rol pa'i rgyan :
gcig dang dbyer med so so tha dad min :
chos nyid don rtogs bde stong dbyer med shog :
ces brjod la rtsa sngags sham du :
d+harma a b+hi Shiny+tsa A:
zhes brjod :
de nas gtor ma slob bu'i dpung pa g.yas su bzung la bdud rtsi dang rak+tas bran la :
bye brag tu bskul ba'i bstod bskul brjod cing rol mo dang bcas te dgra phyogs sam :
byang shar du bskyal lo :
rjes su lus srung gshegs gsol :
rjes spyod rnams spyi dang mthun par 'phrul shes par bya'o :
e ma bdag 'dra pad+ma'i thugs kyi bcud :
yang zab rtsa gsum rgyal ba 'dus pa yi :
bka' yi srung ma sha za kha mo che'i :
dbang bskur rig gtad rjes gnang zab mo 'di :
ma 'ongs dam 'dzin lha sras skye mtha' dang :
'phrad nas yang zab bstan pa'i btsas su shog :
sa ma ya :
rgya rgya rgya :
gter rgya :
sbas rgya :
zab rgya :
zhes o rgyan rin po che'i gsung bzhin bdag 'dra mtsho rgyal gyis bre gu dge 'ur bkod pa'o :
bdag 'dra gar gyi dbang phyug rtsal gyis shog ser leb nas dag par phab pa'i yi ge pa ni khro bo dpal gyis bgyes pa'o //
\u0f01\u0f83:
bla ma dgongs pa 'dus pa nor bu pad+ma'i phreng ba las :
tshe sgrub rgyal ba 'dus pa'i bka' srung sha za kha mo che'i rgyun gyi phrin las bzhugs so //
\u0f01\u0f83:[ \u0f88\u0f88\u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
rtsa gsum rgyal ba 'dus pa'i lha la phyag 'tshal lo :
rgyal ba 'dus pa'i bka' srung sha za kha mo che'i skong ba'i rim pa bdag 'dra pad+mas logs su bkod pa'o :
thog mar gro sran til nas kyi phye ma la :
gtor ma ra sha ra khrag gis brgyan pa dpe'u chung ltar bshams la :
a mr-itas bsang sbyang la sogs spyi dang mthun par byas la gtor ma bstan pa'i dgra bgegs kyi sha khrag tu byin gyis brlabs la :
ma hA rak+ta su ra keM b+ha su ta hU~M hrIHthA:
zhes lan gsum brjod :
rang nyid skad cig gis pad+ma 'byung gnas su bsam pa'i thugs srog hrIHlas 'od 'phros rang bzhin gyi gnas dang byang shar 'jig rten mkha' 'gro'i dur khrod nas sha za kha mo che 'khor las mkhan dang bcas pa :
bya khyung thang na lhags pa bzhin lhags te :
skad cig gis mdun du gang bcol ba'i las sgrub par bsam la :
hU~M b+h+yo :
rgya mtsho chen po'i pha rol nas :
'jig rten mkha' 'gro'i dur khrod der :
rak+ta'i khrag lbu 'khrigs pa las :
zhing chen lhu dum rtsig ma long :
king rus gram khrod 'khrol ba'i dbus :
ce spyang ngar skad kyu ru ru :
'dre srin ha ha'i sgra sgrog pa'i :
'jigs shing ya nga'i pho brang nas :
bstan srung ma mo las mkhan mo :
sha za DA ki 'khor dang bcas :
rig 'dzin pad+ma'i bka' bzhin du :
da lta rnal 'byor bdag bsgrub kyis :
do nub gnas mchog 'di nyid du :
skad cig nyid la gshegs su gsol :
b+h+yo sha za DA ki ma mo tsit+ta hring hring dzaHdza :
sa ma ya pad+ma ru dra tiSh+Tha lhan :
b+h+yo sha za DA ki ma mo sa pa ri bA ra b+ha lin+ta khA hi :
nr-i tri ma hA rak+ta su ra kiM ni ri ti ba su ta kha kha khA hi khA hi :
zhes lan bdun gyis 'bul :
hU~M b+h+yo :
sangs rgyas bstan pa gnyan po srung ba dang :
gsang sngags bka' yi srung ma mthu mo che :
rnal 'byor sgrub pa po yi dgra bla mo :
sha za DA ki bdud mo kha mo che :
khyod sngon slob dpon pad+ma thod phreng gis :
dpal gyi bsam yas chims phu'i dge gong du :
rtsa gsum lha yi dkyil 'khor zhal phyes nas :
yang zab bka' yi chos srung gnyer byang gtad :
nam zhig las ldan bstan pa spel ba'i tshe :
bshad sgrub bstan pa mtha' ru rgyas byed cing :
dam ldan rnal 'byor bu bzhin bskyang dgos pa'i :
bka' bsgos dam tshig rdo rje spyi bor bzhag :
ci ltar rgyal ba'i bka' las ma 'da' bar :
bdag gis bcol ba'i phrin las 'grub par mdzod :
bstan la 'tshe zhing skye 'gro'i bde ba bcom :
sngags 'chang dam can brnyas su byed pa dang :
bla ma dam pa'i sku srog la bsdos shing :
rnal 'byor bdag la gnod pa byed pa yi :
dam nyams las ngan bstan pa'i ru dra rnams :
pho rgyud mi rabs gtan nas brlag pa dang :
mo rgyud 'khru ba mngal nas bskam par mdzod :
zas nor longs spyod dpal dang grags pa dang :
klung rta dbang thang tshe srog mnga' thang rnams :
las kyi rlung dmar nag pos gtor bar mdzod :
yul zhing khang pa 'bangs 'khor bcas pa rnams :
rgya gram shigs la thal ba'i rdul du rlogs :
dam nyams dgra bo 'khor dang bcas pa rnams :
mya ngan mun pa nag po'i smag tu chugs :
'o dod cang cang smre sngags 'don du chugs :
btsan gyi byad thag dmar po'i thag pas sdoms :
dam nyams 'khor bcas myur du phung du chugs :
ming tsam med par thal ba rdul du rlogs :
bstan srung ma mo sha za kha mo che :
rig 'dzin rgyal ba'i bka' las ma 'da' bar :
bstan pa bsrung phyir las 'di 'grub par mdzod :
gzhan yang khyod la phrin las bcol ba ni :
rnal 'byor bdag cag 'khor dang bcas pa yi :
sngon las 'phral rkyen bar chad zhi ba dang :
tshe dpal mnga' thang longs spyod rgyas pa dang :
mi dang mi min bar chad zhi bar mdzod :
bshad sgrub bstan pa dus 'dir rgyas par mdzod :
dbang sdud lha mi dus 'dir 'du bar mdzod :
ces pas gtor ma rtsa sngags btags la 'bul :
gtor ma byang shar shar phyogs gtang :
yi dam lha'i sngags kyis rang srung :
rjes spyod spyi dang mthun par bya :
de ltar bka' yi srung ma'i phrin las bskul byang :
bdag 'dra pad+mas bre gu dge 'ur bkod pa'o :
bye brag tu bskul ba ni gzhan du shes par bya :
sa ma ya :
rgya rgya rgya :
bdag 'dra gar gyi dbang phyug rtsal gyis shog ser ngos nas dag par phab pa'o //
\u0f01\u0f83:
bla ma dgongs pa 'dus pa nor bu pad+ma'i phreng ba las :
tshe sgrub rgyal ba 'dus ba'i bka' srung sha za kha mo che bye brag tu bskul ba bzhugs pa'i dbu'o :[ \u0f01\u0f83]:[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
rtsa gsum rgyal ba 'dus pa'i lha la phyag 'tshal lo :
rgyal ba 'dus pa'i bka' srung sha za kha mo che la bskul ba ni :
gtor ma rgyun gyi phrin las bzhin bzhengs la :
sha khrag gi rgya mtshor dmigs te gtor sngags kyis mchod :
rgyun gyi phrin las kyi las gzhung bsrangs la bye brag tu bskul ba ni 'di skad do :
hU~M b+h+yo :
sangs rgyas bstan srung mthu mo che :
sha za DA ki las mkhan ma :
nag mo rab 'jigs srog la rngams :
gting nas khros shing chas tsam na :
stong gsum kun kyang shigs se shig :
gnam sa kun kyang 'u ru ru :
ri rab kun kyang 'gul zhing ldeg :
rgya mtsho kun kyang 'khrug cing 'khyoms :
nyi zla gza' skar char du 'beb :
rigs drug sems can nyi li li :
lha srin sde brgyad rgyug cing mchong :
mkha' la 'brug sgra ti ri ri :
bar snang glog dmar kems se kem :
rlung nag 'tshubs ma kyi li li :
khrag gi ser ba sha ra ra :
bskal pa'i me 'bar lhags se lhag :
mtshon cha'i dug rlangs spungs se spung :
'dre 'dud zhud dud chings se ching :
'dre mo'i dmag tshogs nye re re :
ngu 'bod g.yab mo lings se ling :
'dre bya 'ug pa tangs se tang :
bdud bya pho rog 'gying zhing rgyug :
bskul lo bdud mo nag mo che :
rbad do 'dre mo'i dmag tshogs rnams :
chos shig sdang ba'i dgra la chos :
sha za nag mo dgra la chos :
bdud kyi lcam gcig dgra la chos :
ru dra'i lcam gcig dgra la\u0f8e
srog bdud nag mo dgra\u0f8e
las mkhan nag mo dgra\u0f8e
mon mo nag mo dgra\u0f8e
'dre mo 'bum phrag dgra\u0f8e
sha za 'bum phrag dgra\u0f8e
klu mo 'bum phrag dgra\u0f8e
btsan mo 'bum phrag dgra\u0f8e
ce spyang 'bum phrag dgra\u0f8e
phung sri rnga mong dgra\u0f8e
dug sbrul 'bum phrag dgra la chos :
dgra bo mi pho rta mgyogs kyi :
dpung pa chogs la rgyus pa chings :
go cha shus la mtshon cha phrogs :
mi rta phyes la nang tshang dkrugs :
dmag dpon sod la dmag mi gtor :
dgra bo mi rta cham la phobs :
dgra bo rgan pa'i rigs rgyud rnams :
sdong rgan satwa res brgyab bzhin chod :
dgra bo dar la bab pa rnams :
lcug phran zor bas brngas bzhin thongs :
dgra bo'i chung rgyud ma lus pa :
me tog sad kyis khyer bzhin gtor :
dgra bo mo rigs mngal rgyud rnams :
rlan gsher med pa'i rtswa bzhin skoms :
dgra bo'i bla ri rmings nas shigs :
dgra bo'i bla mtsho gting nas skoms :
dgra bo'i bla shing rkang nas chogs :
dgra bo'i sgo nor phyags mas thobs :
dgra bo'i yul mkhar rmings nas sgyel :
gtor ma 'di dang dgra bo gnyis :
mnyam du bzhes la med par mdzod :
sngon tshe bskal pa'i dang po la :
slob dpon pad+ma 'byung gnas kyis :
khyod la bka' bsgos dam bsgrags bzhin :
sangs rgyas bstan pa bshigs pa dang :
dkon mchog gsum la brnyas byed pa :
rig 'dzin sgrub pa'i thugs dkrugs pa'i :
bsgral ba'i zhing du gyur pa 'di :
bsad cing mnan pa'i dus la bab :
rem zhig DA ki mthu rtsal can :
ma mo'i dmag tshogs dgra la b+h+yo :
nad kyi na bun thibs se thib :
yams kyi rlangs pa phyu ru ru :
khrag gi ser ba hri li li :
dug gi khu 'phang sha ra ra :
mtshon gyi char pa si li li :
'dre mo'i dmag tshogs nye re re :
dgra bo'i yul du dmag sna drongs :
dgra la nad mtshon char pa phob :
dmag tshogs dgra la chas tsam na :
btsan po'i go gyon mtshon rnon thogs :
go cha sdoms la mtshon cha rdor :
mgyogs par zhon la rings par rgyugs :
'jigs pa'i mtshon cha zings se zing :
mgyogs pa'i rta rgyug srings se sring :
ral gri 'khor lo glog ltar g.yugs :
mda' rdo'i zor 'phen ser ltar phob :
ngan sngags 'brug sgra 'u ru ru :
thun gyi glog dmar khyugs se khyug :
zor gyi mda' 'phen chems se chem :
zor mda' dgra bgegs snying la rgyob :
sa ma ya yi las mdzod cig :
b+h+yo :
las ngan dam nyams dgra bo 'dis :
bde bar gshegs pa'i bstan pa bshigs :
theg chen chos la bskur ba btab :
dge 'dun 'dus pa'i dkor rnams phrog :
dge bcu rgyab bor mi dge spyad :
dam can srung ma yongs la bsdos :
sngags 'chang yongs la dgra ru gtses :
sgrub pa po la lha med zer :
sangs rgyas chos la bden med zer :
chos skyong srung mar mthu med zer :
bdag gis ma nyes kho yis nyes :
chags pa med kyang bu lon bdas :
byas pa med kyang srog la rgol :
zhing bcu tshang ba'i sdig po che :
sdig chen myur du ma bsgral na :
dkon mchog gsum gyi bstan pa 'jig :
rang gis khas blangs dam las 'gal :
rig 'dzin pad+ma'i bka' yang bcag :
de bas dam la ma g.yel bar :
de bas srung ma mthu ma chung :
de bas ma mo rtsal ma zhan :
dus la bab bo dam can ma :
gtad do gnyer ro dgra dang bgegs :
b+h+yo :
nag mo rab 'jigs pho nya mo :
stong gsum ma mo 'jigs byed ma :
dgra bo'i steng du da rgyugs la :
rings par khug la srog dang phrol :
lcags kyus dgra bo'i snying rtsa drongs :
snying khrag nag mo'i zhal du stobs :
g.yas na nag mo wa yi gdong :
rgyu zhags dmar po lag na 'phen :
gdon chen bco lnga'i dmag sna 'dren :
dgra bo'i chung rgyud ma lus pa :
gtan nas brlag pa'i phrin las mdzod :
g.yon na nag mo spyang ki'i gdong :
lag na me yi zhags pa bsnams :
stong phrag brgyad cu'i dmag sna 'dren :
dgra bo'i che rgyud ma lus pa :
gtan nas brlag pa'i phrin las mdzod :
mdun na nag mo dred mong gdong :
lag na mtshon gyi gru gu khyer :
gshin rje'i dmag tshogs dmag sna 'dren :
dgra bo dar la bab pa rnams :
gtan nas brlag pa'i phrin las mdzod :
rgyab na nag mo ce spyang gdong :
lag na phung sri rnga mong bsnams :
ma mo'i dmag tshogs dmag sna 'dren :
dgra bo'i 'khor g.yog ma lus pa :
gtan nas brlag pa'i phrin las mdzod :
sha za DA ki kha mo che :
dam nyams dgra bo'i steng du b+h+yo :
nag mo 'bum sde'i dmag tshogs rnams :
dam nyams dgra bo'i steng du b+h+yo :
dgra bo 'khor dang bcas pa yi :
gnam gyi 'ju thag chod la shog :
sa yi gtan phur nag po phud :
tshe yi 'du byed stung la shog :
sems kyi mar me sod la shog :
lhan cig skyes pa'i lha dang phrol :
mnyam por 'ong ba'i bdud dang sprod :
las kyi gshin rje'i kha ru thobs :
pho rgyud rnams kyis sha la rol :
mo rgyud rnams kyis khrag la thungs :
dur bya gcan zan ma lus pas :
nang rol don snying zas su zo :
kha nas khrag chen skyug tu chugs :
nang dbugs phyi ru shor du chugs :
phung po sa la bsgyel du chugs :
'o dod gnam du 'bod du chugs :
yan lag brang chen brdung du chugs :
pho rgyud mo rgyud rtsad nas chod :
dgra yul mkhar khyim stongs su chugs :
sgo nor dpal 'byor phyags mas thobs :
sha khrag rus gsum ma lus pa :
chem chem rol cig kha raM khA hi :
sa ma ya yi dus la bab :
bcol pa'i phrin las 'grub par mdzod :
b+h+yo sha za DA ki dgra bo'i srog la mA ra ya b+h+yo b+h+yo :
ces bskul bar bya'o :
dgra phyogs su gtor ma 'phang :
de ltar rgyal ba 'dus pa'i bka' srung sha za kha mo che bye brag tu bskul ba'i las mtha':
bdag 'dra mkhar chen bzas o rgyan rin po che'i gsung bzhin bre gu dge 'ur bkod pa'o :
phyi rabs o rgyan gsung gi sras dang 'phrad par shog :
sa ma ya :
rgya rgya rgya :
gter rgya :
sbas rgya :
zab rgya :
bdag 'dra gar gyi dbang phyug rtsal gyis shog ser ngos nas dag par phab pa'i yi ge pa ni khro bo dpal gyis zhus so ///
/
