@#//
ma rgyud snying po don gsum gyi smin byed byin rlabs snying gi khrag rlangs rgyas par bskur ba'i tshul gsal bar byed pa dngos grub b+han+d+ha'i rgya can bzhugs so //
rtsa gsum spyi dpal chen po rdo rje pad+ma'i zhabs la gus pas phyag 'tshal lo //
gsang gsum phrin las dang bcas rdo rje'i dbang //
dus gsum rgyal bas yang nas yang stsol pas //
rgyun gyis rtag pa'i byin rlabs dngos grub can //
yid bzhin mchog de snying gi dbus bzhugs gsol //
rtsa gsum thugs kyi khrag rlangs ni //
dam tshig 'bar ba'i rgyas btab pa //
spyi 'byams sum bsgril dbang bskur ni //
ma bu zung du bsdebs 'di 'o //
gu ru'i thugs kyi khrag rlangs ma rgyud snying po don gsum gcig dril gyi smin byed bsgrub pa la gsum /
dang po sbyor ba bsham gyi rim pa ni /
stegs gtsang mar dkyil 'khor sgo rdzogs spyi mthun gyi pho brang lte bar zla gam dmar po sgo gcig pa'i rgyab gru gsum mthing nag dang bcas pa la gtso bo gsum /
de rgyab rgya mdud sum brtsegs la mkha' 'gro ging bzhi /
sgo bzhi'i phyi nang du gdong can bzhi dang rgyal chen bzhi /
bar khyams su gsang ba'i lha lnga so so'i lha mtshan bkod pa'am /
ma 'byor na gtso 'khor nyer lnga'i lha gnas rnams su tshom bu bkod pa'i maN+Dal bsham /
de'i steng du e khrom la phur pa dar mthing nag gi cod pan can gyi mdun phyogs su mkha' 'gro'i thod sku dang phreng dmar /
de steng 'phrul stegs la bla gtor dmar po rgyan ldan sku rten tsaka li dang bcas pa bkod /
g.yas g.yon du thod pa bdud rtsi chos sman dang sbyar ba /
dbang phreng /
hU~M sngon /
me long /
gdab phur /
gu gul /
rak+ta /
yungs kar /
lcags hom nya bo sogs dang /
sman raka gtor gsum /
nyer spyod spyi ltar bsham /
mig dar sogs mkho ba'i yo byad rnams kyang tshogs par bya'o //
gnyis pa dngos gzhi'i dang po dkyil 'khor sgrub pa ni /
'di la chog khrigs khungs btsun sngon chad mi bzhugs pas gsang ba spyi chog gi kha 'gengs 'os rigs 'chi med sku gsum rigs 'dus lta bu nas blang yang chog la /
kha 'gengs med pa'i rang lugs kho nas kyang don ma tshang med pas /
de lta na bla ma sku gsum gsol 'debs sngon du 'gro bas /
gter gzhung mchod pa'i lam rim ltar skyabs sems lan gsum /
gnas rdzas bdag gsum la byin 'bebs pa dkyil 'khor gsal gdab /
dam ye srog bsre mchod pa dang dzab kyis skong tshig yan gyis bdag mdun dbyer med kyi dkyil 'khor bsgrub /
de nas spyi bo'i bla ma lam dus kyi dbang bzhi'i dmigs gnad sbyar te /
oM AHhU~M badzra gu ru pad+ma sid+d+hi hU~M 'du :
yi dam la /
oM badzra ku mA ra kI li kI la ya sarba big+h+nAn baM hU~M phaT:
mkha' 'gro la /
ma ru lu pa tra b+h+yo :
zhes spro bsdu'i dmigs gnad spyi 'gre sbyar la ci nus bzla /
mthar /
'gro kun don mdzad o rgyan rje :sogs kyis bstod /
gter bdag spyi gtor 'bul /
las bum la 'khyil pa'i sgom bzlas kyis byin brlabs /
rig pa'i me tog dor bas ye shes kyi dkyil 'khor du 'jug la slob ma gzhug pa'i gnang ba zhu'o /
de nas dbang dngos la /
slob ma rnams phyi rol du khrus nas dbyung bgegs gtor btang zhing mtshams bcad srung 'khor spyi 'gre bya /
sems bskyed gsal gdab la /
de'ang 'khor 'das thams cad kyi spyi dpal chen po gu ru rdo rje thod phreng rtsal mon kha sna ring seng ge'i rdzong du ye shes DA ki'i rje mo mkhar chen mtsho rgyal ma la phyi nang gsang ba'i dbang rdzogs dus gcig tu bskur nas yang tig snying po don gsum gyi gdams pa bstsal /
slar bsam yas mchims phur mkha' 'gro rje dang chos rgyal mchims blon rdo rje spre chung dang bcas pa la bskyar te gnang ba so sos nyams bzhes mdzad pas grub pa'i mtshan ma khyad par can brnyes /
phyi rabs kyi don du dpe ma bu gsang yig gsum du bkod nas gnam skas can mon sna ring lho brag gtam shul rnams su phyag rgya ru sprod kyis btab cing gter du sbas pa las /
skabs su babs pa 'di ni /
rang gter las /
nyi shu rtsa lnga khyad par thugs gter lnga :
da lta mgo nag spyi yi rgyal po khyod :
smon lam dag pa'i skye ba rnam lngas 'don :
dam rdzas 'di dang 'phrad pa'i skyes bu de :
skye ba du mar zab gter la spyad pas :
sku yi gzi brjid mtshan rtags bcu gsum ldan :
bden pa'i ngag grub sgra dbyangs tshangs pa'i gsung :
thugs kyi byin rlabs dgongs pa'i gting dpag dka':
bdag dang rgyal po'i yon tan sprul pa ste :
phrin las rnam pa lnga la rang dbang spyod :
ces gu ru nyid dang chos rgyal khri srong lde'u btsan gyi yon tan gyi sgyu 'phrul mi nyag byang pa dpal bkra shis stobs rgyal dbang po'i sde'am /
mtshan gzhan mkha' 'gro phrin las yongs grub rtsal gyis /
lho brag gtam shul btsan 'gro'i lung phran gyi bye brag
/'jod sa gser gangs ri'i mkha' 'gro gsang phug dri med shel gyi mchod rten dkar chung nas gsang gter du spyan drangs pa ste /
lo rgyus las /
gzhan bas 'di nyid sgrub thag nye :
pad+ma nga yi snying khrag gi :
dwangs ma'i rlangs 'phyang rtsa ba gsum :
snying por bsgril ba'i mdo don gyis :
rmad byung sgrub thabs zab mo yin :
zhes dang /
dus mthar bstan pa nyams pa gso :
kun gyis bde chen lam sna zin :
'gro ba'i ded dpon byed par 'gyur :
zhes bsngags par mdzad pa bla ma yi dam mkha' 'gro'i gsang chen thugs kyi khrag rlangs dwangs ma ma rgyud snying po don gsum gyi dbang bskur bsgrub par bgyi ba la sogs mtshams sbyar la ban+d+ha mtshan ldan dang bcas pa'i chos yon 'bul du gzhug
/de ltar maN+Dal 'bul ba sngon du song nas mi phyed gus pas thal mo snying khar bkod de gsol ba 'debs pa 'di'i rjes zlos mdzod /
dpal chen sprul pa gu ru rje :
mtha' med 'khor ba'i rgya mtsho nas :
bdag cag thugs rjes drang du gsol :
rig rtsal don gyi dbang bskur zhu :
lan gsum /
mkhyen pa'i ye shes kyis snod du gzigs nas brtse ba'i thugs rjes gnang ba sbyin pa yin te /
sngon chad lam log 'khor bar 'khyams :
theg mchog zab mo 'dir 'jug na :
bu khyod rtsol sems ma chung bar :
rtsa gsum lha la gsol ba thob :
rdo rje slob dpon dang mdun rten gnyis su med pa rtsa gsum snying po'i dkyil 'khor rigs thams cad kyi 'char gzhir bzhugs pa la ci mdzad khyed shes blo gtad ling bskyur gyis gsol ba 'debs pa 'di'i rjes zlos /
e ma ho :
'gro ba'i dpal mgon thugs rje can :
sku gsum sangs rgyas bla ma mchog :
gu ru pad+ma 'byung gnas la :
mos gus gdung bas gsol ba 'debs :
dpal chen khrag 'thung dkyil 'khor gtso :
dIp+ta tsakra phur pa'i lha :
yi dam rdo rje gzhon nu la :
mos gus gdung bas gsol ba 'debs :
dbyings kyi yum chen bdud 'dul ma :
phrin las drag po'i skur sprul pa :
mkha' 'gro las kyi dbang chen la :
mos gus gdung bas gsol ba 'debs :
zhes lan gsum /
sngon chad gsang ba chen po'i dkyil 'khor 'di nyid ma mthong ba'i brdar gdong g.yogs 'ching zhing lha dang mjal ba'i phyag rten du me tog gi phreng ba thogs par mos shig
/oM AHhU~M/
zhes mig dar dang me tog sbyin /
de nas thog mar ye shes pa 'bebs shing sgo gsum byin gyis brlab pa yin pas 'dun pa 'di ltar du mdzod /
slob dpon dang dkyil 'khor pa'i thugs ka nas 'od zer mtha' yas pa spros /
mkha' khyab tu bzhugs pa'i rtsa ba gsum gyi thugs rgyud bskul pas thams cad kyang yang thig snying po don gsum gyi sku dang sngags phreng phyag mtshan la sogs pa'i rnam pas snang yul thams cad mer mer shig shig gang bar byon te /
khyed rang gi sgo gsum la thim pas dam tshig sems dpa'i dkyil 'khor rang bzhin gyis grub pa nyid ye shes phyag rgyas byin gyis brlabs pas lhun rdzogs zung 'jug chen po'i gsos thebs par mos shig
/spos rol dbyangs dang bcas te las rim gyi /
oM chos dbyings 'gyur med rdo rje'i sku :sogs nas /
'dir gshegs byin phob dbang skur cig :
bar tshang bar brjod /
de ltar byin rlabs ye shes dbab pa'i don gyi dbang chen rgyud la bskur pa'i mthu las rten dang brten par bcas pa'i 'khrul snang dbyings su yal nas dag pa rab 'byams rtsa gsum snying po don 'dus kyi dkyil 'khor dam ye dbyer med du gyur par mos la 'di ltar du gsal thob cig
/'jig rten phung khams rnam dag dal :sogs nas /
phrin las mkha' 'gro grub par mdzod :kyi bar brjod la rol mo bya /
de nas khyed rang rnams mig ras kyi 'og nas dkyil 'khor gyi bar snang la ltos la kha dog ji ltar mthong pa smros shig
/ces mthong ba dri /
kha dog rigs bzhi las bzhi /
sngon po'am /
khra bor mthong na las sna tshogs pa 'grub par 'gyur ro //
zhes lung bstan /
rigs kyi lha skal brtag pa'i ched du dkyil 'khor la bskor ba byas te slar shar gyi sgo nas me tog 'bul ba'i blos 'di'i rjes zlos /
rgya mdud e khrom dkyil 'khor du :
bdag nyid dad pas me tog 'bul :
sngon nas 'brel ba'i smon lam gyis :
bzhes nas byin gyis rlob par mdzod :
ces me tog 'dor du gzhug
/me tog gtso bo la phog pas rtsa ba gsum 'dus mchog gi rigs su skyes shing de nyid slar dbang rtags su byin par mos shig
/oM AHhU~M hU~M hU~M 'du dzaHlhan :
a nr-i su tri lhan :
sarba sid+d+hi pha la ho /
zhes me tog slar spyi bor sbyin /
don dam snying po'i dkyil 'khor la mngon du mjal bar skabs dbye ba'i gsol 'debs 'di'i rjes zlos /
e ma ho :
rdo rje slob dpon chen po dgongs :
khyod zhabs pad+mo'i bka' drin gyis :
gsang ba'i dkyil 'khor mthong 'dod pas :
de ltar byin gyis rlob par 'tshal :
slob dpon gyis mig dbye ba'i phyag rgya dang bcas /
ho :
skal bar ldan nam rigs kyi bu :
ma rig ldongs pa'i chu bur mig :
ye shes spyan ldan ngas phye yis :
spro bas dkyil 'khor snying po ltos :
dz+nyA na tsak+Shu pra be sha ya phaT:
mig dar gsal la rdo rjes mtshon te /
ho :
phyi ltar snod kyi 'jig rten te :
nang ltar phung khams lha yi gnas :
gsang ba kun bzang yum gyi mkha':
rgya mdud sum brtsegs e khrom dbus :
zla gam sgo gcig rin po che :
b+han+d+ha 'bar ba'i gzhal yas khang :
gu ru rdo rje thod phreng rtsal :
dIp+ta tsakra phur pa'i lha :
mkha' 'gro las kyi dbang mo che :
don 'dus snying po rtsa ba gsum :
snyigs dus 'gro don lha tshogs bdun :
gtso 'khor tshul du nyi shu lnga :
dkyil 'khor lha yi rnam pa kun :
snying gi khrag rlangs yin phyir sbas :
zhes rdo rje'i tshig gis mtshon pa'i don gsang chen thugs kyi khrag rlangs ma rgyud snying po don gsum gtso 'khor nyi shu rtsa lnga'i dkyil 'khor pa phyi nang gsang gsum rten dang brten par bcas pa mngon sum du mjal ba'i nges shes dang mos gus chen po skyed cig
/de dag gis 'jug pa'i chos rnams grub nas /
dngos gzhi la rnam pa bzhir yod pa'i dang po byin rlabs bla ma'i dbang bskur ba la gtor ma 'di nyid ma hA gu ru thod phreng rtsal dngos su gsal ba'i gnas gsum las 'od zer rim par byung bas rgyud byin gyis brlabs par mos shig
/gtor ma spyi bor bzhag la /
hrI:
dus gsum dus med ston pa'i mchog :
gu ru pad+ma 'byung gnas ni :
spyi gtsug 'bral ba med par sgoms :
gu ru ma Ni rat+na a b+hi Shiny+tsa oM:
des sku lha sgom pa'i dbang thob pa yin pas deng phyin chad gzhung las ji skad bshad pa ltar phyi nang gsang bar sgrub pa'i mngon rtogs rnams bsgom pa la brtson par gyis shig
/gtor ma mgrin par bzhag
/hrI:
dus gsum dus med ston pa'i mchog :
gu ru pad+ma 'byung gnas kyi :
snying po sngags 'di 'dzab tu zlos :
gu ru maN+Da la a b+hi Shiny+tsa A:
bla ma'i thugs ka nas sngags kyi phreng ba byung ste zhal nas thon khyed rang gi zhal du zhugs te thugs srog la thim par mos la 'di'i rjes zlos /
bla ma'i snying po rjes zlos lan gsum /
des gsung snying po bzla ba'i dbang thob pa yin pas deng phyin chad gsol 'debs dang dzapa? bzlas rgyun ma chad par gyis shig
/snying po'i dkyil 'khor gsum du snang ba'i rang ngo la bltas pas mtshan 'dzin dang bral ba'i ka dag 'od gsal de kho na nyid kyi ngang du gnas par zhu /
gtor ma snying khar bzhag la /
hU~M:
dus gsum dus med ston pa'i mchog :
thugs kyi gsang chen rtogs 'dod na :
sbas pa gsum gyi dkyil 'khor ltos :
gu ru badzra tsit+ta a b+hi Shiny+tsa hU~M:
thod pa'i bdud rtsi sbyin la /
dug lnga rnam dag ye shes rdzas :
bde chen snod mchog ka pA la :
tshe lam gsang ba'i mtshan ldan gyi :
bcud sdus tsaN+Da lI sgoms shig :
dkar dmar byang chub sems kyi rang bzhin sangs rgyas thams cad 'dus pa'i ngo bo de nyid lcer myangs pas phung khams skye mched thams cad bde chen ye shes su smin par mos shig
/des thugs ting 'dzin sgom pa'i dbang thob pa yin pas deng phyin chad thabs grol gyi lam la brten pa'i rdzogs pa dang rdzogs pa chen po'i rim pa bsgom pa la brtson par gyis shig
/gnyis pa dngos grub yi dam gyi dbang bskur ba la /
phur bu 'di nyid dpal chen po rdo rje gzhon nu dngos su gsal ba'i gnas gsum nas sku dang sngags phreng phyag mtshan gyi tshogs rim par byung /
khyed rang gi gnas gsum du thim pas rdo rje gsum du byin gyis brlabs par mos shig
/phur bu dpral bar reg la /
hU~M/
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs bya'i phyir :
dbang dang dngos grub 'dir stsol cig :
badzra kI li kI la ya :
oM AHhU~M swA hA:
a b+hi Shiny+tsa hU~M:
des sku phyag rgya'i dbang thob pas lus lhar bsgom pa'i rjes gnang sbyin pa yin te /
hU~M:
khrag 'thung dkyil 'khor 'dus pa'i gtso :
yi dam rdo rje gzhon nu'i sku :
rang lus dbyer med gsal bar sgoms :
mtha' rten bdug pa'i rdzas kyis gzi mdangs skyed pa'i dbang thob par mos /
gu gul gtad la /
rdzas rgod gu gul nag po 'dis :
dpal chen sku yi gzi mdangs bskyed :
dam can bran rnams las la 'khol :
bdug pa rdzas kyi dbang bskur ro :
phur bu mgrin par reg la /
hU~M/
thabs kyi spyod pas sogs gong bzhin brjod /
des gsung sngags kyi dbang thob pas ngag snying po bzla ba'i rjes gnang sbyin pa yin te /
hU~M:
khrag 'thung dkyil 'khor kun 'dus pa'i :
snying po sngags 'di 'dzab tu zlos :
oM badzra ku mA ra kI li kI la ya sarba big+h+nAn baM hU~M phaT:
lan gsum rjes zlos byar gzhug
/mtha' rten byug pa'i rdzas kyis ma tshogs dbang du sdud pa'i dbang thob par mos /
rak+ta gtad la /
rang byung mtshan ldan rak+ta 'dis :
'gro la rjes chags thugs dam skul :
bka' sdod ma tshogs dbang du sdud :
byug byed rdzas kyi dbang bskur ro :
phur bu snying khar reg la /
hU~M:
thabs kyi spyod pas sogs gong bzhin /
des thugs ye shes kyi dbang thob pas sems ting nge 'dzin bsgom pa'i rjes gnang sbyin pa yin te /
hU~M:
khrag 'thung dkyil 'khor 'dus pa'i gtso :
yi dam rdo rje gzhon nu'i thugs :
rtse gcig phur pa'i don 'di sgoms :
mtha' rten brab pa'i rdzas kyis gdon bgegs thal bar brlag pa'i dbang thob par mos /
yungs thun gtad la /
yungs kar rgyal po sha rI raM:
mthu stobs byin rlabs drag po'i mtshon :
gdon bgegs ma lus thal bar rlog :
brab byed rdzas kyi dbang bskur ro :
lcags hom ling+ga mdun du bkod /
las phur gtad cing 'debs su bcug la /
mtshan ma rdzas kyi phur pa dgra dang bgegs la 'debs pa'i rjes gnang thob par mos /
bi to gsang ba'i tan+t+ra las :
dkyil 'khor yongs rdzogs gcig dril rdzas :
gnam lcags rang byung phur pa'i dbal :
stod ni drag po'i shing la bya :
sgril zhing dgra bgegs gzugs la gdab :
yi dam gyi snying po brjod cing /
deng phyin chad rdzong 'phrang srog gsum gyi gnad dang ldan pas phyi nang gsang ba'i dgra bgegs rnams mngon spyod drag po'i brtul zhugs kyis tshar gcod pa la brtson par mdzad 'tshal /
dbang srog dam tshig bsgrag pa la snyan gtod mdzod /
rtse gsum rten dang ka pA la :
snod mchog bzang po 'bral med du :
rtag par skal ldan bu yis zungs :
dam tshig snying byang bzhin du srungs :
bla ma dkyil 'khor pa'i thugs ka nas ye shes sems dpa' hU~M yig sngags phreng 'od zer dang bcas pa 'phros /
khyed rang lhar gsal ba'i thugs kar thim pas /
dpal chen rdo rje gzhon nu dang dbyer med pa'i bka' rtags phyag rgya'i dbang bskur thob par mos /
hU~M yig snying khar bzhag la /
ye shes lnga ldan hU~M sngon po :
'od zer sngags kyi phreng bas bskor :
thugs kyi sems dpa' kI la ya :
bka' rtags phyag rgya'i dbang bskur ro :
gsum pa phrin las mkha' 'gro'i dbang bskur ba la /
thod sku phreng ba dang bcas pa kun bzang las kyi dbang mo che dngos su gsal ba gnas gsum du bzhag pas gsang ba gsum gyi byin rlabs kyi rim pa thob par mos shig
/spyi bor bzhag la /
mUM:
kun tu bzang mo bdud 'dul yum :
mkha' 'gro las kyi dbang mo che :
snang ba sku yi dkyil 'khor yin :
rtag tu sgoms shig rigs kyi bu :
rak+ta'i snod du sku 'char bar byas la /
snang ba thams cad mkha' 'gro'i sku yi dkyil 'khor snang stong chu zla lta bur bsgom pa la dbang ba yin no //
mgrin par bzhag la /
mUM:
kun tu bzang mo bdud 'dul yum :
mkha' 'gro las kyi dbang mo che :
grags pa gsung gi snying po yin :
srog 'di chu bo'i rgyun bzhin zlos :
ma ru lu pa tra b+h+yo :
sngags lan gsum rjes zlos byar gzhug
/grags pa thams cad mkha' 'gro'i gsung gi rang sgra grags stong rdo rje'i bzlas pa bya ba la dbang ba yin no //
snying gar bzhag
/de'i gzugs brnyan me long la 'char bar byas te /
mUM:
kun tu bzang mo bdud 'dul yum :
mkha' 'gro las kyi dbang mo che :
dran rig thugs kyi ngo bo yin :
dag pa 'phrul gyi me long ltos :
rtog tshogs thams cad mkha' 'gro'i thugs kyi dgongs pa rig stong zung du 'jug pa'i ye shes bsgom pa la dbang ba yin no //
bzhi pa kun gyi mtha' rten don dbang smon lam dang bcas pa bya ba la /
khyed rang rnams lus gnad drang por bsrang /
rlung rang bab tu zhog
/sems kyis ngo sprod kyi tshig don rnams la nges pa bskyed par zhu /
ston pa gser gyi ri bo bzhin :
mnyam gzhag brtan pas bde ba bzung :
zhe sdang las gyur mtshon skal gyi :
gnod pa thams cad zhi gyur cig :
dpag bsam shing gi lha mo bzhin :
rtsa gsum ma yo drang por srong :
gti mug las gyur nad rims kyi :
gdug pa thams cad zhi gyur cig :
so 'phreng 'dod 'jo'i ba mo bzhin :
haM yig las babs bdud rtsi myang :
chos gter gdung 'dzin pu tra yi :
dngos grub dam pa thob gyur cig :
nor rgyun ma rmos lo tog bzhin :
snying po don spyod 'dod chags las :
gyur pa mu ge'i 'jigs pa 'joms :
'dod yon longs spyod rgyas gyur cig :
kun 'byung gter chen bum pa ltar :
kha sbyor rlung gi lam la bsgom :
'chi med tshe dbang thob gyur cig :
ces dang /
gzhan yang shis brjod ci rigs bya /
de dag rnams kyis snga 'gyur bstan pa'i srog shing chos rgyal byang pa bkra shis stobs rgyal gyi zab gter snying po /
ma rgyud snying po don gsum gyi dbang bskur legs par bgyis grub pa yin pas sogs kyis mtshams sbyar la /
dam tshig khas blang phyin chad spyi ltar bya /
de nas tshogs mchod spro na sku gsum rigs 'dus nas blang zhing /
rjes rim spyi 'gro yang de nyid kha spos pas 'grub bo //
sgo gsum snying po'i dkyil 'khor gsum du 'grub //
don gsum thob nas srid pa gsum gyi khams //
sku gsum dbyings grol gsang ba gsum 'phrul gyis //
dug gsum rang bzhin rdo rje gsum sbyor shog
/ces pa 'di ni /
rtsa ba'i yig cha ma bu bsdeb dka' zhing zur pa'i gsal byed dpe rgyun phyogs 'dir ma bzhugs pas rang mnyam rmongs pa mun pa'i lam du mi 'khyogs pa'i ched kho nar dmigs te /
'chi med bstan gnyis g.yung drung gling pa rtsal gyis rtsa gsum 'dus pa'i pho brang tsa 'dra rin chen brag gi snying po'i sgrub gnas su sbyar ba dge legs 'phel //

//
