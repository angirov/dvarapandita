@#//
dpal sa skya pa'i yab chos yang phur thun mong gi bka' srung dkar bdud lcam dral gyi sgrub thabs rjes gnang dang bcas pa bzhugs so //
bla ma dang ni che ba'i lha //
dpal chen he ru ka la'ang 'dud //
phur bu'i srung ma yin par grags //
'khon rabs srung ma'i sgrub thabs bshad //
sha khrag gtsang ma dang dkar gsum sogs kyis brgyan pa'i gtor ma 'brang rgyas dkar po gcig dang /
bshos bu nag po zhig bsham /
spang spos dang spos dkar gyis bdug pa sogs mchod pa'i yo byad gzhan thams cad kyang 'dzom par byas /
rang nyid dpal chen po'am /
ye shes khro bo gang yang rung ba'i bdag bskyed sngon du 'gro bas mchod gtor rnams spyi dang mthun par byin gyis brlab /
rang gi mdun du pad+ma nyi zla'i gdan la b+h+yo dkar po'i 'od kyi 'phro 'du las dkar mo nyi zla stong gi phreng ba can zhal gcig phyag gnyis ma /
g.yas ri rab sgang du rtse ba /
g.yon gling bzhi byo yol mdzad cing thugs kar 'dzin pa /
nyi zla spel ba dgu brgya dgu bcu rtsa dgu'i do shal byas pa /
nyi zla gcig dang thod pa'i phreng ba thod du bcings pa /
sbrul dang rin po ches brgyan cing stag lpags kyi sham thabs dang dar dkar gyi stod g.yogs can mkha' 'gro ma bye bas bskor ba'o //
de'i g.yas su hU~M yig 'od kyi 'phro 'du las /
bdud rgyal dpa' bo thod phreng can sku mdog nag po zhal gcig phyag gnyis g.yas mdung ring ba dan dang bcas pa 'phyar ba /
g.yon mi mgo'i phreng ba 'dzin pa /
gos rgyan nag po can bdud rta nag po rting dkar la 'chib pa /
bdud bye ba'i tshogs kyis bskor ba'o //
rang bzhin gyi gnas nas ye shes pa spyan drangs /
dbang bskur te /
he ru kas dbu brgyan /
mchod bstod bsdus pa zhig byas la /
snying po'i sngags kyi mthar /
i daM ba liM ta kha kha khA hi khA hi /
sarba big+h+nAn sha trUM mA ra ya hU~M phaT/
ces lan bdun gyis gtor ma phul la /
oM badzra shAn+tiM pad+ma ku ru tiM b+h+yoH
zhes gtso mo dang /
oM sarba mA ra kr-iSh+Na ka pA la mA la d+hA ra hU~M phaT/
ces bdud rgyal gyi snying po'o //
mA ra ya thums shig
/mA ra ya a mo baM/
mA ra ya snying hrul /
satwaM b+ha ya sod sod /
ces bdud rgyal gyi srog sngags rnams kyang drag tu bzla /
mthar /
ar+g+haM la sogs pas mchod /
hU~M ma b+h+yo /
dpal ldan dkar mo chen mo ni //
nyi zla stong gi phreng ba can //
ye shes dbyings kyi rje mo ste //
gzhan don 'jig rten pa ru sprul //
'jig rten gnas kyang mya ngan 'das //
'das dang ma 'das mtshams na bzhugs /
khyod la bstod de phyag kyang 'tshal //
bdud rgyal thod pa'i phreng ba can //
dgra bo'i srog la mnga' mdzad pa /
khyod ni srog bdag chen po ste /
khyod la bstod de phyag kyang 'tshal //
mchod sbyin gtor ma 'di bzhes la //
bcol ba'i phrin las grub par mdzod //
ces brjod la mthar rjes bsdu ba ni spyi dang 'dra /
'di'i rjes gnang gi cho ga ni /
maN+Dal chos 'byung gru gsum dkar po'i dbus su 'bru dkar po'i tshom bu bkod /
steng du 'brang rgyas dkar po phug ron gyi gzugs dang bcas pa bsham /
de'i g.yas su chos 'byung gru gsum nag po la 'bru nag gi tshom bu dang /
steng du dmar gtor bkod /
mtha' la mchod pa ci bder bsgrig
/de nas gong du bshad pa ltar nyams su blangs rjes /
slob ma rnams kyis maN+Dal phul /
gang gi drin gyis\u0f8e
dkyil
'khor lha tshogs rnams la 'dud /
dus gsum sangs rgyas thams cad kyi ngo bo bla ma rin po che /
bdag la dkar mo nyi zla stong gi phreng ba can dang /
bdud rgyal nag po thod pa'i phreng ba can gyi rjes su gnang ba bstsal du gsol /
zhes lan gsum gsol ba btab /
dngos gzhi la lcam dral gyi rjes gnang lhan cig tu mdzad pa'i lugs yi ge snga phyi mang du snang ba rnams ni /
slob ma yi dam du bskyed pa la bka' sdod kyi tshul du sku dang /
gsung gi rjes gnang dang /
gtor ma'i bka' bsgo tsam la thugs kyi rjes gnang du mdzad de /
'on kyang bla ma'i phyag len 'di ltar mdzad pa mthong ste /
dkar mo nyi zla la sku bskyed bstim /
gsung bzlas lung spyi dang mthun par mdzad nas /
thugs gtor dbang gi tshe /
gtor ma lha mor gsal ba spyi bor bzhag pa la /
mos gus dung ba byas pas /
lha mo'i sprul pa phug ron des rang gi nad gdon chag che nyam nga thams cad skad cig la khyer te rgya mtsho'i mthar song bar bsams la /
phug ron gyi gzugs de slob ma la g.yas skor du lan gsum bskor nas phyir gtor /
de rjes bka' bsgo spyi dang mthun par mdzad /
de'i rjes thob nyid la /
bdud rgyal la bka' sdod kyi tshul du sku dang gsung gi rjes gnang dang /
gtor ma lag tu gtad la bka' bsgo ba thugs kyi rjes gnang du mdzad de /
rjes kyi bya ba spyi dang mthun no //
sa skya'i ring lugs 'dzin pa kun //
mos zhen dbang gis dga' bar sgrog
/snying nas mos thob dkon na 'ang //
deng 'dir yid ches brtan pos sbyar //
dkar mo nyi zla lcam dral gyi sgrub thabs kyi le tshan no //
!
//dpal sa skya pa'i yab chos yang phur thun mong gi bka' srung dkar bdud lcam dral gyi rjes gnang bya ba'i tshul la gsum /
sbyor ba /
dngos gzhi /
rjes so //
dang po ni /
sgrub pa'i thabs rin chen 'byung gnas las ji ltar 'byung ba bzhin yo byad kyi bsham dang /
phur pa'i bdag bskyed rgyas bsdus gang rigs sngon du 'gro bas /
mdun du chos srung lcam dral bskyed pa nas bzlas pa'i rjes su mchod bstod bya ba'i bar nyams su blang /
gnyis pa ni /
dbang gis smin pa'i slob ma rnams phyi rol du khrus bya /
nang du 'ongs pa na slob dpon gyis rdo rje gsor dril bu gsil /
kI la ya bzlas pas bgegs bskrad /
rang rang gi gral du 'khod nas me tog bkye bsdu grub rjes /
sems bskyed gsal btab la /
de la chos sgrub pa'i gang zag rnams kyi bar chad srung ba'i slad du 'jig rten las 'das pa'i srung ma khyad par can ye shes kyi spyan dang ldan pa re bsten dgos pa las /
'dir skabs su babs pa dus gsum sangs rgyas thams cad kyi ngo bo /
o rgyan gyi slob dpon chen po pad+ma 'byung gnas kyis /
'khon ston lo tsA ba chen po klu'i dbang po srung ba dang /
'khon rdo rje rin chen mched gnyis la gnang ba nas bzung /
'od gsal lha rigs 'khon sa skya pa yab sras rnams kyi rigs dang chos kyi brgyud 'dzin rnams la shin tu 'go zhing /
dpal yang dag he ru ka dang bcom ldan 'das rdo rje phur pa'i bka' srung thun mong ma yin par grags pa dkar mo nyi zla'i phreng ba can dang bdud rgyal thod pa'i phreng ba can lcam dral gyi rjes su gnang ba zab mo sgrub pa la /
slob dpon gyi bya ba rnams grub nas khyed rang rnams kyi ngo skal du gyur pa la thog mar maN+Dal phul /
gsol ba 'debs pa 'di'i rjes zlos lan gsum gsungs shig
/gang gi drin gyis sogs dang /
sangs rgyas kun gyi rang bzhin sku //
slob dpon la ni bdag skyabs mchi //
dang por me tog phog pa yi //
dkyil 'khor lha tshogs rnams la 'dud //
kun mkhyen ye shes sogs /
rgyud dag par bya ba'i slad du /
mdun gyi nam mkhar bla ma dang gnyis su med pa'i dpal rdo rje gzhon nu'i dkyil 'khor la sangs rgyas byang sems dpa' bo mkha' 'gro chos skyong srung ma'i tshogs kyis bskor nas bzhugs pa'i spyan sngar /
sdig pa bshags pa la sogs pa'i yan lag bdun pa bgyid snyam pas 'di'i rjes zlos lan gsum gsungs shig
/dkon mchog gsum la sogs /
slar yang thun mong ma yin pa'i gsol ba 'debs pa 'di'i rjes zlos lan gsum mdzod /
dus gsum sangs rgyas thams cad kyi ngo bo bla ma rin po ches /
bdag la dkar mo nyi zla stong gi phreng ba can dang /
bdud rgyal nag po thod pa'i phreng ba can gyi rjes su gnang ba bstsal du gsol /
zhes pa rnams rjes gnang gi sngon 'gro yin /
dngos gzhi la thog mar dkar mo nyi zla'i phreng ba can gyi sku'i rjes gnang gi slad du slob dpon la gus 'dud mdzad pas /
slob dpon dpal chen po rdo rje gzhon nur gsal ba'i thugs ka nas 'od zer 'phros /
khyed rang rnams kyi lus la phog pas sdig sgrib bag chags dang bcas pa sbyangs te lus 'od kyi gong bur gyur /
de nyid la dmigs te /
slob dpon gyis /
oM ma hA shUn+ya tA sogs /
zhes brjod pas stong pa'i ngang las pad+ma dang nyi zla'i gdan la khyed rnams kyi sems nyid b+h+yoHdkar po'i sogs nas /
mkha' 'gro ma bye bas bskor bar gyur /
slar yang slob dpon gyi thugs ka nas 'od zer 'phros pas rang bzhin gyi gnas nas rang 'dra'i ye shes sems dpa' 'khor dang bcas pa spyan drangs te sib sib thim pas rgyud byin gyis brlabs pa'i mos pa mdzod /
oM badzra shAn+tiM pad+ma ku ru tiM b+h+yoH
zhes pa'i mthar /
badzra A be sha ya a a a /
dzaHhU~M baM hoH
zhes yang yang brjod cing spos rol bya /
gsung gi rjes gnang gi slad du /
slob dpon gyi thugs ka nas 'od zer 'phros /
mdun bskyed kyi dkar mo nyi zla'i phreng ba can gyi thugs kar phog pas thugs rgyud bskul /
thugs ka'i sa bon las sngags kyi phreng ba byung /
zhal nas thon /
khyed rang rnams kyi zhal du zhugs /
thugs kar nyi ma'i steng du b+h+yo yig gi mthar 'khod pa'i mos pa dang bcas te sngags 'di'i rjes zlos lan gsum mdzod /
oM badzra shAn+tiM sogs /
slar yang slob dpon la drin lan gyi tshul du me tog 'thor ba dang bcas 'di'i rjes zlos /
bcom ldan bdag la sogs /
slob dpon gyis kyang me tog gi phreng ba sngags su byas te so so'i lus la gtor bas sngags kyi dngos grub brtan cing nus ldan du byas pa'i mos pa mdzod /
bcom ldan 'di la sogs /
thugs kyi rjes gnang gi slad du /
gtor ma 'di nyid dkar mo nyi zla stong gi phreng ba can dngos su gsal ba khyed rang rnams kyi spyi bor byon pa la mos gus drag po dung dung pa byas pas /
slar lha mo'i sprul pa phug ron des rang rang gi nad gdon chag che nyam nga thams cad skad cig la khyer te phyi'i rgya mtsho'i mthar song ba'i mos pa mdzod ces brda sprad la /
phug ron gyi gzugs de slob ma la g.yas su lan gsum bskor nas phyir dor /
slar yang steng gi cha la rtsa ba dang brgyud par bcas pa'i dpal ldan bla ma dam pa rnams sprin phung gtibs pa ltar bzhugs nas /
rtsa ba'i bla mas bka' bsgos pa ltar brgyud pa'i bla ma rnams kyis kyang bka' bsgos pa'i mos pa mdzod ces dang /
gtor ma spyi bor bzhag la /
bla ma brgyud pa'i bshar 'debs rgyas par bya ba'am bsdu na /
chos sku kun tu bzang po /
longs sku rdo rje sems dpa'/
sprul sku pad+ma 'byung gnas /
'khon klu'i dbang po srung ba nas bzung /
bdag cag gi rtsa ba'i bla ma'i bar du byon pa'i bla ma dam pa rnams kyi bka' dang dam las ma 'da' bar /
dkar mo nyi zla'i phreng ba can 'khor dang bcas pa khyed rnams kyis /
sangs rgyas kyi bstan pa dang /
bstan pa 'dzin pa dang /
khyad par du rdo rje'i slob ma 'di rnams kyi lus dang grib ma'i tshul du 'grogs nas /
bsrung ba dang /
skyob pa dang /
sba ba dang /
'go ba'i phrin las mdzod cig
/mdor na 'di rnams kyis dam pa'i chos sgrub pa'i 'gal rkyen nad gdon bar chad mi mthun pa'i phyogs thams cad nye bar zhi zhing /
mthun rkyen tshe dang bsod nams snyan grags lung dang rtogs pa'i yon tan thams cad gong nas gong du 'phel zhing rgyas pa dang phrin las rnam pa bzhi gang bcol ba thams cad thogs med du bsgrub par mdzad du gsol /
zhes bka' bsgos pas /
de de bzhin du bgyi'o zhes zhal gyis bzhes pa'i mos pa mdzod /
sngags mthar /
a d+hiSh+ThA na a d+hiSh+Thi te swA hA/
zhes brjod /
des dkar mo nyi zla'i phreng ba can gyi rjes su gnang ba grub nas /
bdud rgyal thod pa'i phreng ba can bka' sdod kyi tshul du gtad pa la /
sku'i rjes gnang gi slad du dmigs pa 'di bzhin mdzod /
mdun du bdud rgyal dpa' bo thod phreng sogs nas /
bdud bye ba'i tshogs kyis bskor ba /
slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas bdud rgyal gyi sku dpag tu med pa 'phros /
'jig rten gyi khams thams cad gang /
dgra bgegs gdug pa can thams cad tshar bcad /
slar 'dus khyed rang rnams lha mor gsal ba'i thugs ka'i sa bon la thim pas sku dbang du 'dus shing /
phrin las rnam bzhi ji ltar 'dod pa bzhin bsgrub pa'i mos pa mdzod /
oM sarba mA ra kr-iSh+Na ka pA la mA la d+hA ra hU~M phaT/
ces pa'i mthar /
A be sha ya btags pa brjod cing spos rol bya /
gsung gi rjes gnang gi slad du slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas sngags phreng byung /
khyed rang rnams kyi zhal du zhugs /
thugs ka'i sa bon la thim pas sngags kyi dngos grub ma lus pa thob pa'i mos pas sngags 'di'i rjes zlos lan gsum mdzod /
oM sarba mA ra sogs /
thugs kyi rjes gnang gi slad du /
gtor ma bdud rgyal du gsal ba khyed rang rnams la bka' sdod kyi tshul du gtad cing /
rtsa ba'i bla mas bka' bsgos sogs nas /
a d+hiSh+Thi te swA hA/
zhes pa'i bar lha'i mtshan dang sngags bsgyur ba ma gtogs gong bzhin bya zhing gtor ma lag tu gtad /
srung ma 'di dag mi 'bral zhing nye bar bya ba'i phyir rjes gnang thob phyin chad rgyun dang dus kyi mchod gtor skong bshags sogs la brtson par bya dgos pa lags /
zhes gdams /
des rjes gnang gi dngos gzhi grub nas /
mjug gi chos dam tshig khas blangs sogs spyi ltar byas la slob ma rnams rang gnas su gtang /
gsum pa ni /
slob dpon gyis mdun bskyed la mchod bstod /
nongs bshags /
rten yod na brtan bzhugs dang med na gshegs gsol /
bsngo smon shis brjod bcas rgyas par bya'o //
'di ni grub pa'i slob dpon chen po kun dga' snying po'i gsung rab kyi dgongs pa ji lta bar bkod pa yin la /
sa lugs kyi yig cha phyi ma ltar na /
rjes gnang gi sngon 'gro 'dra /
dngos gzhi la slob ma rdo rje gzhon nur bskyed cing /
lcam dral gnyis ka lhan cig par bka' sdod kyi tshul du sku dang /
gsung gi rjes gnang dang gtor ma lag tu gtad la bka' bsgo ba tsam las /
thugs kyi rjes gnang zhes pa'i tha snyad mi mdzad do //
gang ltar yang rjes gnang 'di nyid phur pa'i smad las kyi dbang dang 'brel bar byed na /
mdun bskyed gtor chog gi skabs su bskyed pas 'thus pa las zur du mi dgos /
sgrol dbang gi dngos gzhi grub rjes /
des smad las drag po sgrol ba'i rjes gnang gi dbang bskur ba legs par grub nas /
chos sgrub pa'i gang zag sogs sbrel la 'di'i rjes gnang bya /
mjug dam tshig khas blangs man mnyam du byas pas grub bo //
zhes pa'ang 'jam pa'i dbyangs rnam snang lo tsA ba chen po bsam bzhin du srid pa nye bar bzung ba 7karma ngag dbang yon tan rgya mtsho'i zhal snga nas kyi gsung rdo rje nA da'i sgra dbyangs yi ge'i gzugs su shar ba'i rig mchog 'bum sde'i snying po gcig tu dril ba'i glegs bam zhabs 'degs su /
rje gang gi bka' 'bangs kyi tha chung bya bral skal bzang mkhyen brtse'i dbang pos sbyar ba ste /
dge bas rje btsun bla ma'i zhabs pad bskal pa rgya mtshor 'tsho zhing bzhes la chos kyi 'khor lo dus rtag tu bskor ba dang /
zab chos 'di nyid kyi phrin las phyogs dus gnas skabs thams cad du dar zhing rgyas la yun ring du gnas pa'i rgyur gyur cig
/sarba dA ka l+yA NaM b+ha ba tu ///
/
