\u0f01\u0f83:
bla ma dgongs pa 'dus pa las :
sngon du 'gro ba'i chos spyod yan lag bdun pa :
sgo 'byed 'phrul gyi lde mig 'phrul gyi snying po zhes bya ba bzhugs so :
:
na mo gu ru d+he wa d+hA ki nI hU~M:
bla ma dgongs pa 'dus pa las :
yan lag dang po'i chos spyod ni :
'di ltar rnal 'byor pas shes bya :
oM AHhU~M:
'das dang ma byon da lta dus gsum gyi :
bla ma sangs rgyas byang sems 'phags pa'i tshogs :
yi dam zhi khro d+hA ki chos skyong dang :
bka' srung dam can pho mor bcas pa kun :
oM AHhU~M:
rnam dag dbyings nas gshegs bzhugs mi mnga' yang :
khams gsum srid gsum 'gro drug 'dren slad du :
bde chen yangs pa'i pho brang chen po 'dir :
thugs rjes yud tsam gcig gis gshegs su gsol :
oM AHhU~M:
thabs shes dri med nyi zla pad+ma'i gdan :
lhod 'bol dar zab rin chen brtsegs pa'i khri :
spyi gtsug bde chen dag pa'i gdan steng du :
'gro ba'i don du brtan par bzhugs su gsol :
oM AHhU~M:
lus kyis dwangs bas spyi bor thal sbyar zhing :
bde mnyen 'khyug bcas ma lnga sa la phab :
'greng ldang ldan pa'i gus pas phyag 'tshal lo :
rtsa gsum sku yi gzi mdangs lus la phob :
oM AHhU~M:
ngag snyan 'gyur dbyangs gus par ldan pa yis :
sku gsung thugs kyi che ba'i yon tan dang :
mdzad pa'i phrin las brjod bcas phyag 'tshal lo :
'gag med gsung gi byin brlab ngag la stsol :
oM AHhU~M:
lhag bsam rnam dag gdung shugs ldan pa yis :
dus gsum bder gshegs rtsa gsum yon tan rnams :
skad cig dran rdzogs bsam pas phyag 'tshal lo :
bde gsal mi rtogs yid la bskyed du gsol :
oM AHhU~M:
lhan cig skyes sbyor me tog bdug spos dang :
mar me dri chab zhal zas rol mo'i sgra :
gzugs sgra dri ro reg bya chos la sogs :
lus ngag yid gus ldan pas 'bul bar bgyi :
oM AHhU~M:
gling bzhi gling phran ri rab ri bdun dang :
rol mtsho nyi zla skar phran 'bab chur bcas :
lteng ka ko mog yan lag brgyad ldan kun :
mchod par 'bul gyis 'gro ba'i don du bzhes :
oM AHhU~M:
gser dngul g.yu dang mar gad in+d+ra rnyil :
mu tig pad+ma rA ga rdo yi snying :
bai DUr+Ya dang man shel bye ru sogs :
rat+na'i rigs 'bul thugs rjes bzhes su gsol :
oM AHhU~M:
ga pur tsan+dan gur gum si la dang :
dza ti rnam rgyal snying po zho sha'i tshogs :
nyon mongs nad 'joms sman gyi rigs rnams kun :
sgo gsum mos blos rtsa ba gsum la 'bul :
oM AHhU~M:
gro 'bras khre dang so ba yungs dkar dang :
til nas sran mar bcas te 'bru yi rigs :
lhag pa'i bsam pas nye bar 'bul lags na :
thugs rjes 'gro ba'i don du bzhes su gsol :
oM AHhU~M:
bla ma yi dam zhi khro d+hA ki yi :
sku gsung thugs dang yon tan phrin las kyi :
rtsa ba yan lag dam tshig nyams pa kun :
rang gnong 'gyod pa'i sems kyis mthol lo bshags :
oM AHhU~M:
srog bcad ma byin blang dang mi tshang spyod :
rdzun tshig phra ma tshig rtsub ngag 'khyal dbyen :
brnab sems gnod sems log par lta la sogs :
mi dge bcu po bgyis rnams mthol lo bshags :
oM AHhU~M:
gzhan yang bdag sogs 'gro ba rnams kyis ni :
'das dang ma 'ongs da lta dus gsum du :
lus ngag yid kyis mi dge ci bgyis pa :
mthol zhing bshags nas slan chad mi bgyid sdom :
oM AHhU~M:
dus gsum 'phags pa'i dge ba bgyis pa ni :
zag bcas zag med bgyis dang bgyid brtsal ba :
bgyid 'gyur gang yin de dag thams cad la :
bdag sogs dwangs bas rjes su yi rang ngo :
oM AHhU~M:
dus gsum bde gshegs rgyal ba sras bcas dang :
sa bcu'i dbang phyug 'phags pa'i tshogs rnams kyis :
phyi nang bla med theg chen chos 'khor lo :
'khor ba ma stongs bar du bskor bar skul :
oM AHhU~M:
de dag mkha' klong yangs pa'i ngang nyid las :
thugs rje'i zer ldan smon 'jug ldan pa po :
sdug bsngal 'dam du bying rnams bskyab slad du :
mya ngan mi 'da' bzhugs par gsol ba 'debs :
oM AHhU~M:
de ltar phyag 'tshal mchod 'bul sdig pa bshags :
dge la yi rang chos 'khor bskor bar bskul :
mya ngan mi 'da' bzhugs par gsol ba 'debs :
de dag thams cad byang chub chen por bsngo :
oM AHhU~M:
de ltar sgo gsum dwangs bas dus drug tu :
yan lag bdun sogs dge ba bgyis pa dang :
bgyid 'gyur bgyid par gyur pa'i bsod nams kyis :
'gro drug sems can thar lam bgrod par shog :
oM AHhU~M:
gnas skabs su yang yul ris rgyal khams su :
bkra shis bde legs dpal 'byor phun sum tshogs :
dkar po dge ba'i phyogs rnams dar nas kyang :
'gro rnams theg chen chos la spyod par shog :
oM AHhU~M:
de yi rgyu rkyen 'bras bur bcas pa yis :
nag po bdud kyi phyogs rnams pham pa dang :
nyes dgu zhi zhing legs dgu dar nas kyang :
sangs rgyas bstan pa dar zhing rgyas gyur cig :
oM AHhU~M:
khyad par theg chen chos rnams spyod pa'i tshe :
bka' srung rnams kyis ru nga mi bgyid cing :
mthu dpal ldan pa'i dge bsnyen khyed rnams kyis :
chos byed sgrub pa po yi grogs mgon gyis :
oM AHhU~M:
de ltar bgyis pa'i dge ba'i rtsa ba ni :
dmigs bcas dmigs med zung 'jug ci bsags pa :
bla med rdo rje theg par bsngo bar bgyi :
'gro drug rnam mkhyen sangs rgyas thob par shog :
e ma ho :
phyi rabs rjes 'jug skal ldan pho mo rnams :
thun mgo 'am ni nyin mtshan dus drug tu :
dam chos ston pa'i tshe na 'di bzlas shing :
bsam gtan dang pos rtag tu dran gyur na :
dge ba de yi bsod nams ci mchis pa :
sangs rgyas stong gi yon tan rdzogs pa dang :
sa lam rim gyis bgrod nas theg chen sar :
bla med rdo rje 'dzin pa'i go 'phang bgrod :
gnas skabs su yang shes rab phun tshogs shing :
mi brjed gzungs thob ci bsam chos bzhin 'grub :
de yi phyir na phyi rabs skal ldan kun :
'di la 'bad rtsol ldan pas nyams su longs :
snying po lon nas gzhan la ston zhing spel :
sgo 'byed 'phrul gyi lde mig 'phrul gyi snying po zhes bya ba :
o rgyan gyi slob dpon pad+ma 'byung gnas kyis phyi rabs kyi don du mdzad pa 'di :
mtsho rgyal bdag gis zin bris su btab nas gter du sbas :
skyes bu las can gcig dang 'phrad par shog :
sa ma yA:
rgya rgya rgya :
pu ri phug mo che nas bdag 'dra sangs rgyas gling pas bton pa'o //

//
