\u0f01\u0fad\u0f83\u0f01\u0fad\u0f83:
thugs rje chen po don gsal sgron me las /
dbang bskur gyi rim pa dkyus gcig tu bkod pa mthong chog sgron me zhes bya ba bzhugs so //
na mo gu ru ma hA kA ru Ni kA ya /
thugs bskyed bsam yas nam mkha'i mu khyud du //
ngo mtshar rnam thar sprin gyi bla bre bres //
srid pa'i gdung sel phrin las gru char ni //
rgyun mi chad 'beb 'jig rten mgon la 'dud //
gang de'i sgrub thabs smin grol las tshogs bcas /
kha tshang don 'dril zab gsal khyad par can //
snang byed nyi zla'i spun 'di gangs can du //
nub nas slar yang 'char 'di e ma rmad //
'gro 'dul las 'phro gling pa'i zab gter thugs rje chen po don gsal sgron me'i dbang bskur rgyas pa sgrub chen dang 'brel ba'i nyin bdun ma bskur ba'i tshul ni khog dbub las 'grig las bshad pa ltar bya dgos shing /
spyir dbang gi rnam grangs bdun yod pa dkyus 'gre'i mgyogs dbang du bya ba'i tshe /
dang po sdig sgrib 'dag byed khrus lung la /
stegs bu'i dbus su rin po che'i bum par dri bzang gi chab dang nyer lnga'i rdzas rnams yig brgya bzla bzhin pas blug
/mgul chings dkar po dang kha rgyan gyis spras la bzhag
/las bum mgul chings dmar po bcud sogs de mtshungs dang phyi mchod bsham /
dbang sgrub sa bcad tsam las 'don cha gzhung du mi gsal yang gzhan las kha bskangs pa ni /
tshig bdun gsol 'debs dang /
skyabs sems 'og gi sta gon dbang skabs ltar sngon du 'gro bas bdag bskyed ni /
chos rnams thams cad stong pa nyid :
bde chen 'od gsal snying rje'i rtsal :
zung 'jug hU~M yig dkar po las :
'od 'phros rdo rje me yi gur :
nang du 'byung ba ri rab steng :
pad+ma 'dab ma stong ldan dbus :
b+h+rU~M las rin chen gzhal yas khang :
dal dbus seng khri pad+ma dang :
nyi zla'i steng du hU~M yig ni :
rdo rje hU~M gis mtshan par gsal :
'od 'phros rgyal mchod byin rlabs bsdus :
'gro ba'i las sgrib ma lus sbyangs :
rdo rje sems dpa'i sa la bkod :
tshur 'dus yongs gyur skad cig la :
rang nyid bla ma rdo rje sems :
dkar po zhal gcig zhi zhing 'dzum :
dbu skra thor tshugs rin chen brgyan :
phyag g.yas rdo rje thugs kar gtod :
g.yon pas dril bu dku la brten :
zhabs gnyis rdo rje skyil krung bzhugs :
mtshan bzang dpe byad thams cad rdzogs :
zi ldir dar dpyang cod pan dang :
stod g.yogs smad g.yogs mdzes par dkris :
dbu rgyan snyan cha mgul rgyan dang :
se mo do dang do shal dang :
gdu bu rnams kyis legs par brgyan :
pang du rdo rje snyems ma dkar :
bcu drug lang tsho gri thod can :
phyag rgya lnga 'chang yab dang 'khril :
'od 'bar klong du lham mer bskyed :
spyi bor oM hU~M trAM hrIHA:
ye shes lnga yi bdag nyid can :
spyi mgrin snying gar oM AHhU~M:
sku gsung thugs su byin gyis brlabs :
thugs kar pad+ma zla ba'i steng :
rdo rje dkar po rtse lnga pa'i :
lte bar zla ba la gnas pa'i :
hU~M yig mtha' ru yig brgyas bskor :
'od zer bsam yas 'phros pa yis :
sdig sgrib bag chags nad gdon sbyangs :
bde gshegs rnams la mnyes mchod phul :
sku gsung thugs kyi byin rlabs bsdus :
bla ma yi dam mnyes par byas :
mched lcam mkha' 'gro'i thugs dam bskang :
chos skyong srung ma'i 'khon sbyangs shing :
phrin las rnam bzhi'i las la bskul :
bdud dang bgegs kyi sdang sems zhi :
'gro ba'i las sgrib ma lus sbyangs :
snod bcud rdo rje sems dpa'i zhing :
lha sngags ye shes rol par gyur :
ces dmigs la yig brgya bzla /
mchod rdzas 'bru gsum gyis byin brlab /
bum sgrub ni /
bum pa mi dmigs stong pa'i ngang :
pad+ma zla ba'i gdan steng du :
b+h+rU~M las bum pa gzhal yas khang :
bdud rtsi'i mtsho dbus pad zla'i steng :
rdo rje sems dpa' zla ba'i mdog :
zhal gcig phyag gnyis rdor dril 'dzin :
snyems ma yum dang mnyam par sbyor :
longs spyod rdzogs sku'i cha lugs can :
skyil krung bzhugs shing 'od zer 'bar :
thugs kar zla ba'i gdan steng du :
rdo rje hU~M mthar yig brgyas bskor :
sngags kyis thugs rgyud bskul ba yis :
sku las bdud rtsi'i rgyun babs pas :
bum pa yongs su gang bar gyur :
ces dmigs la yig brgya ci 'grub bzla /
mthar /
oM badzra ar+g+haM sogs kyis mchod /
mi rtog rdo rje thabs kyi ye shes ni :
dmigs med shes rab yum gyi ngang du rtogs :
thugs rje'i bye brag sna tshogs cir yang ston :
rdo rje sems dpa' che la phyag 'tshal bstod :
ces bstod /
bla ma rdo rje sems dpa' kye :
na raka sdug bsngal bskyab tu gsol :
sdig pa'i tshogs la bdag gnong zhing :
'gyod pas mgon po'i drung du bshags :
phyis nas mi bgyid dam bca' bas :
mgon pos tshangs par bstsal du gsol :
sems can kun gyi don bgyid phyir :
rdo rje sems dpa' bdag gis bsgrub :
sku gsung thugs su bdag sbyor te :
bla med sa la drang du gsol :
ces gsol ba gdab /
dung chu phul la /
oM AHhU~M:
lha 'od du zhu ba bum pa'i chur gyur /
ces mos /
las bum nang du pad nyi'i gdan la rta mgrin dmar po gri thod 'dzin pa'i sku las bdud rtsi'i rgyun babs bum pa gang bar gyur /
oM pad+mAn+ta kr-ita badzra kro d+ha ha ya grI ba hU~M phaT:
ces bzla /
slob ma rnams 'tshogs /
sems bskyed gsal btab la /
da lam 'dir 'gro 'dul las 'phro gling pa'i zab gter las byon pa'i thugs rje chen po don gsal sgron me'i smin byed chen mo rim par bsgrub par bgyi ba'i thog mar /
sngon du 'gro ba'i dbang gi rim pa las sdig sgrib 'dag byed khrus lung zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/gsol ba 'debs pa 'di'i rjes zlos /
kyai ho bla ma thugs rje can :
bdag cag 'khor ba'i rgya mtshor bying :
gnyis 'dzin rtog pa'i rba la g.yengs :
ma rig 'khrul snang dag bya'i phyir :
ye shes chu yis sel bar mdzod :
lan gsum /
bla mas lan gdab pa /
khyed rnams skal ldan bu yin na :
rdo rje slob dpon nga nyid kyis :
gsang sngags dkyil 'khor der bcug nas :
ma rig dag byed dbang bskur ro :
zhes brjod /
las bum thogs la /
kyai :
skal ldan rigs kyi bu rnams nyon :
bdag nyid rdo rje slob dpon ni :
rdo rje sems dpar gsal ba yis :
khyod kyi tha mal lus ngag la :
ye shes chu yis khrus gsol bas :
rtog sgrib ma lus byang gyur cig :
dz+nyA na khaM a b+hi Shiny+tsa hU~M:
khyed rang rnams kyi rgyud la thog med nas bsags pa'i sdig sgrib nyes ltung bag chags dang bcas pa sangs kyis bkrus nas shel dkar gyi bum pa dri ma med pa ltar gyur par mos la yi ge brgya pa lhan cig tu gsung bar zhu /
zhes dpon slob lhan cig pas yig brgya bzla bzhin du khrus bya zhing kha bshal /
bum chu blud /
de nas dpal rdo rje sems dpa'i sgom lung zhu ba'i don du gsol ba 'debs pa 'di'i rjes zlos /
kyai hoHbla ma chos kyi rje :
'gro ba'i dpal mgon ya mtshan can :
bdag sogs 'khor ba'i sems can la :
thar pa byang chub sgrub pa'i phyir :
rdor sems sgom lung zab pa'i dbang :
bdag cag rnams la bskur du gsol :
lan gsum /
slob dpon gyis /
kye ma skal ldan rigs kyi bu :
'khrul snang 'dzin pa'i rtsa ba chod :
rang byung sku gsum dag pa'i dbang :
nga yis khyod la bstan par bya :
dag pa'i dkyil 'khor 'dir zhugs la :
dam tshig tshul bzhin thub par srungs :
de la dmigs pa 'di ltar gsal bar sgoms shig
/e ma ho :
las 'phro ldan pa'i bu rnams nyon :
rang nyid rdor sems skur sgoms la :
de yi thugs kar rdo rje ni :
rgya gram bsgoms pa'i lte ba la :
shel dkar lta bu'i hU~M yig bsgom :
rdo rje rgya gram dag gi phyir :
yig brgya'i sngags phreng g.yas skor du :
'od zer tshul du 'khor bar bskyed :
ces pa'i dmigs pa phog
/dbang bum thogs la /
hU~M:
bum pa dri med gzhal yas khang :
nang na rdor sems thugs rje'i bcud :
ye shes lnga yi ngo bor bzhugs :
bu mchog rnams la dbang bskur bas :
dug lnga gnas dag dbang thob shog :
dz+nyA na pany+tsa a b+hi Shiny+tsa hU~M:
zhes pas dbang bskur zhing bum chu sbyin /
shis pa brjod /
des bcud khyad par can blugs pa la snod dag cing gtsang bar byed dgos pa ltar dbang mchog bskur ba'i snod rung du sgrub pa khrus lung gi rim pa grub pa lags /
zhes dang dge bsngo byas la grol /
slob dpon gyis bdag bskyed bsdu ldang bya ste /
snang srid 'od zhu rten dang brten par thim :
srung 'khor 'byung ba gzhal yas khang dang khri :
dngos po rgyan rnams yab yum so sor thim :
yab yum 'od zhu rdo rje sngags phreng la :
de yang hU~M la hU~M yang nA da'i bar :
de nyid mi dmigs ka dag ngang la bzhag :
slar yang rdo rje sems dpa'i sku ru ldang :
zhes bsgoms la smon lam bya'o //
!
//gnyis pa bgegs sbyong sta gon dbang la /
dkyil 'khor dbus su chos 'byung dmar po mu khyud zlum po rim pa gsum gyis bskor ba'i phyi rol 'khor lo rtsibs bzhi phyogs mdog byas pa'i mthar mu khyud dkar ser dmar ljang mthing ga'i rim pa lngas bskor /
zur bzhir rdo rje rin chen pad+ma ral gri bris pa'i dbus dang phyogs bzhir dpal gtor lnga la bud+d+ha sogs rta mgrin rigs lnga'i tsakli btsugs pa dang /
shar du dbang bum /
byang du khrus bum bkod|
phyi mchod bskor bsham bya /
dpung skud tshon sna lnga bsgrim mam gang 'byor /
ku sha'i chun po /
lcags snod du me thab gru gsum mthing nag me ris bskor ba'i steng du skyer pa sogs drag shing gru gsum du brtsigs pa /
mchod rdzas sman raka gtor ma /
me rdzas dug khrag mu zi gu gul nag po rta sbang sbang phye rnams mar nag gam a rag gis ngar btags pa dang /
spyi mthun nyer mkho'i yo byad 'du bya /
skyabs sems sngon du 'gro bas bdag bskyed ni /
skad cig rang rig hrIHdmar sgom :
de las 'od zer phyogs bcur 'phros :
bla ma yi dam mkha' 'gro yi :
thugs rje'i bcud bsdus bdag la thim :
bdag nyid dbang chen rta mchog dpal :
zhal gcig phyag gnyis sku mdog dmar :
g.yas pas gri gug nam mkhar 'phyar :
g.yon pa thod khrag thugs kar bsnams :
sku la dpal gyi chas kyis brgyan :
ye shes me phung 'bar ba'i dbus :
dregs pa bsnol ba'i gdan la bzhugs :
shar du badzra rta mchog dpal :
zhal gcig phyag gnyis sku mdog dkar :
g.yas pas rdo rje g.yon lcags kyu :
rab 'jigs khro bo'i rgyal por bskyed :
lho ru rat+na rta mchog dpal :
zhal gcig phyag gnyis sku mdog ser :
g.yas pas dbyug to g.yon zhags pa :
rab 'jigs khro bo'i rgyal por bskyed :
nub tu pad+ma rta mchog dpal :
zhal gcig phyag gnyis sku mdog dmar :
g.yas pas gri gug g.yon thod khrag :
rab 'jigs khro bo'i rgyal por bskyed :
byang du karma rta mchog dpal :
zhal gcig phyag gnyis sku mdog ljang :
g.yas pas phur pa g.yon thod khrag :
rab 'jigs khro bo'i rgyal por bskyed :
ces bsgoms la /
oM pad+mAn+ta kr-ita badzra kro ta ha ya grI ba hU~M phaT:
ces brgya stong ci nus bsnyen /
dbang rdzas byin brlab ni /
thugs ka'i hrIHlas 'od 'phros pas :
tsakli la sogs dbang rdzas rnams :
ye shes 'bar ba'i sku ru gyur :
dbus su dbang chen rta mchog dpal :
gong smros tshar gcig gis gsal btab la bzlas pa ci 'grub bya /
las bum snga ma bzhin bsgrub /
slob dpon dang dkyil 'khor yol bas bsgribs pa'i nang du me thab sogs bzhag
/las rdor gyis slob ma rnams sgo drung du khrus bya /
go yul 'grigs na thams cad kyis hU~M sgra sgrog cing bskor ba byas la yol ba'i phyi rol du 'khod /
slob dpon gyis /
mdun du drag po'i thab khung ni :
gru gsum me ri 'bar ba'i nang :
pad+ma nyi zla'i gdan steng du :
raM ljang 'od du zhu ba las :
dam tshig me lha sku mdog ljang :
zhal gcig phyag gnyis spyan gsum pa :
phyag g.yas me tho bsgrang phreng 'dzin :
phyag g.yon lcags kyu g+hun+d+he 'dzin :
ra skyes 'chib cing thung la sgeg :
drang srong 'khor gyis bskor bar bskyed :
rang nyid skad cig rta mgrin bskyed :
thugs ka'i hrIHlas 'od 'phros pas :
shar lho mtshams nas ye shes kyi :
me lha drang srong spyan drangs la :
dam tshig pa la dbyer med thim :
spyan 'dren pa ni /
hU~M:
dad pa dang ni dam tshig gis :
tshur byon tshur byon 'byung po che :
drang srong rgyal po me lha mchog :
rang bzhin gnas nas sku skyod la :
spyan 'dren gnas 'dir gshegs su gsol :
oM ag+ne de wa :
b+hi ri shiny+ya dza dza :
e h+ye hi sa ma ya dzaHdzaHhU~M baM ho :
ag+ne de wa sa ma ya A be sha ya tiSh+Tha lhan :
ag+ne de wa a la la ho :
a ti pU ho :
pra tIts+tsha ho :
zhes spyan drangs shing phyag byas la me byang nas sbar te /
ag+ni de wa dz+wa la raM raM dz+nyA na raM raM:
sman raka gtor ma phul la /
hU~M:
me lha drang srong 'khor bcas la :
'dod yon sman raka gtor ma 'bul :
dgyes par rol te phrin las mdzod :
ag+ne de wa ma hA a mr-ita la khA hi :
ma hA rak+ta la khA hi :
ma hA ba liM ta la khA hi :
de nas skad cig dran rdzogs su :
me lha mi dmigs 'od gsal ngang :
dbang chen rta mchog rigs lnga ni :
rgyan dang cha lugs phyag mtshan rnams :
ma 'dres yongs rdzogs 'bar ba'i sku :
rab 'jigs khro bo'i rgyal por gsal :
yid kyis mchod bstod bya /
las slob kyis yol ba'i nang nas /
khyed rang rnams kyis dkyil 'khor srung ba'i sgo ba yab yum la sgo dbye bar gsol ba 'debs par mos la 'di'i rjes zlos /
kyai :
drag po'i dkyil 'khor srung mdzad pa'i :
sgo ba yab yum dgongs su gsol :
gsang sngags zab mo'i dkyil 'khor 'dir :
bdag cag 'jug par spro lags pas :
sgo phye bu mchog nang du thongs :
gdon bgegs 'byung po tshar chod cig :
ces lan gsum zhu /
nang nas lan gdab pa /
hU~M:
nga ni khro rgyal sprul pa ste :
'jigs pa'i gzugs can mtshon cha thogs :
las su bla med dkyil 'khor srung :
zas su dgra bgegs sha khrag za :
khyod rnams su yin nga la smros :
lan gsum /
zhes dris pa'i lan btab pa 'di'i rjes zlos /
kyai :
khro rgyal ging chen gsan 'tshal lo :
bdag cag skal ldan rigs kyi bu :
thar pa byang chub bsgrub pa'i phyir :
gsang sngags dbang mchog zhu 'dod pas :
sgo phyes pho brang nang du thongs :
lan gsum gyis yol ba phye /
slob dpon gyis rta sngags dang drag sngags brjod /
yungs thun 'thor /
las slob kyis sreg thab la brten te me thun rdeg cing 'grim du bcug la rang gral du bkod /
me thab kyi lha mi dmigs par bzhag
/sems bskyed gsal gdab la /
de la 'dir thugs rje chen po don gsal sgron me'i sngon 'gro sta gon gyi dbang bskur gdon bgegs rang grol bgyi ba la zhu ba'i yon du maN+Dal phul 'tshal /
rtsa brgyud kyi bla ma rnams la dad gus drag pos gsol ba 'debs pa 'di'i rjes zlos /
pad+ma he ru ka yi dgongs pa yis :
dbang gi lha mo nA gArdzu na dang :
pad+ma 'byung gnas bar du byin brlabs te :
'das dang ma byon da lta dus gsum gyi :
gsung gi brgyud pa'i bla ma la gsol ba 'debs :
bdag la dbang skur byin gyis brlab tu gsol :
lan gsum /
'dir spro na rgyu 'bras kyi chos bshad gang 'os byas la /
skal ldan bu rnams nyon cig
/rang re rnams thog ma med pa nas ma rig gzhan dbang la brten 'khrul pa'i 'khor lo bar med du bskor bas 'khor ba sdug bsngal gyi rgya mtsho chen po 'di las nam yang thar pa'i dus med par 'khyams shing /
yang dang yang du sdug bsngal gyi rgyu 'bras kho na la spyod pa de las rnam par grol ba'i thabs mchog khyad par du 'phags pa dkon mchog gsum la skyabs su 'gro zhing /
sems bskyed dang sdom pa bzung ba gal che bas thog mar skyabs su 'gro ba 'di'i rjes zlos /
na mo :
bla ma yi dam mkha' 'gro dang :
sangs rgyas chos dang dge 'dun la :
deng nas byang chub ma thob bar :
bdag sogs 'gro kun skyabs su mchi :
lan gsum /
smon 'jug byang chub mchog tu sems bskyed pa gsal thob la 'di'i rjes zlos /
ji ltar sngon gyi rgyal ba sras bcas kyis :
tshogs bsags sgrib sbyangs theg chen lam bsten nas :
sems can 'khor ba'i mtsho las bsgral pa ltar :
bdag sogs rdo rje'i mched lcam rnams kyis kyang :
sems ni rgya chen mchog tu rab bskyed nas :
stong nyid snying rje tshad med bzhi dang ni :
lta sgom spyod gsum theg chen lam zhugs nas :
'gro ba'i don du byang chub sems bskyed do :
lan gsum /
rigs lnga spyi dang khyad par gyis bsdus pa'i dam tshig rnams tshul bzhin bzung ba'i mos pas 'di'i rjes zlos /
dkon mchog gsum gyi dam tshig tu :
lta sgom spyod gsum skyong ba dang :
thos bsam sgom pa spang mi bya :
dkon mchog gsum gyi dam tshig yin :
rdo rje rigs kyi dam tshig tu :
rdo rje dril bu phyag rgya dang :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam gsum rtag tu sbyin :
tshogs gsag sgrib sbyang lam la 'bad :
rin chen rigs kyi dam tshig yin :
pad+ma rigs kyi dam tshig tu :
ma hA a nu a ti'i chos :
bskyed rdzogs zung 'jug chen po bsgom :
pad+ma rigs kyi dam tshig yin :
las kyi rigs kyi dam tshig tu :
zhi rgyas dbang drag la sogs pa :
gang la gang 'dul phrin las bzhis :
'gro ba'i don la brtson par bya :
las kyi rigs kyi dam tshig yin :
lan gsum /
slob dpon dbang chen rta mgrin gtum drag bzod par dka' ba'i gzi brjid rab tu 'bar ba'i skur gsal bas rdo rje'i stangs stabs drag po mdzad pas bar du gcod pa'i bgegs rnams bskrad cing mtshams bcad par gyur /
hrI:
nga ni bud+d+ha rta mchog dpal :
gti mug las gyur dgra bgegs rnams :
chos dbyings ye shes klong du bsgral :
bud+d+ha rigs kyi gral la dgod :
oM bud+d+hAn+ta kr-ita badzra kro d+ha ha ya grI ba hU~M phaT:
hrI:
nga ni badzra rta mchog dpal :
zhe sdang las gyur dgra bgegs rnams :
me long ye shes klong du bsgral :
rdo rje rigs kyi gral la dgod :
oM badzrAn+ta kr-ita badzra kro d+ha h+ya grI ba hU~M phaT:
hrI:
nga ni rat+na rta mchog dpal :
nga rgyal las gyur dgra bgegs rnams :
mnyam nyid ye shes klong du bsgral :
rin chen rigs kyi gral la dgod :
oM rat+nAn+ta kr-ita badzra kro d+ha ha ya grI ba hU~M phaT:
hrI:
nga ni pad+ma rta mchog dpal :
'dod chags las gyur dgra bgegs rnams :
sor rtog ye shes klong du bsgral :
pad+ma rigs kyi gral la dgod :
oM pad+mAn+ta kr-ita badzra kro d+ha ha ya grI ba hU~M phaT:
hrI:
nga ni karma rta mchog dpal :
phrag dog las gyur dgra bgegs rnams :
bya grub ye shes klong du bsgral :
karma rigs kyi gral la dgod :
oM karmAn+ta kr-ita badzra kro d+ha ha ya grI ba hU~M phaT:
ces mtshams bcad /
srung skud rta mgrin rigs lnga'i rtsa sngags bzlas pas byin brlab /
srung ba'i skud pa drag po sngags kyi 'khor lor byin gyis brlabs pa skyes pa'i dpung pa g.yon dang bud med kyi g.yas su bcings pas sgo gsum la bar du gcod pa thams cad las bsrung bar byas pa mos shig
/hU~M:
dbang chen 'bar ba'i srung mdud ni :
drag po'i sngags kyi 'khor lo yin :
bar chad bsrung phyir bu la gdags :
gdon bgegs gnod byed bsrung du gsol :
zhes pas bcings la rdo rje dril bu'i rgyas gdab /
de nas dpal chen rta mchog rgyal po'i dbang bskur zhu ba'i don du gsol ba 'debs pa 'di'i rjes zlos /
e ma ho :
bla ma sangs rgyas che ba'i mchog :
dpal chen dbang gi skur bstan nas :
skal ldan rigs kyi bu rnams la :
khro rgyal rta mgrin dbang bskur zhu :
lan gsum /
ho :
skal ldan rigs kyi bu rnams la :
gdon bgegs 'byung po tshar gcod phyir :
dpal chen khros pa'i dbang mchog 'di :
de ring khyed la bskur bar bya :
zhes lan gdab /
las bum gyi chu 'thor la /
a b+hi She ka te'i sngags brjod /
dbang bum spyi bor bzhag la /
hU~M:
bum pa dbang dang drag po yi :
gzhal yas chos 'byung zla gam 'bar :
nang na dpal chen lha tshogs bzhugs :
rigs kyi bu la dbang bskur bas :
bgegs dpung zil gnon dbang thob shog :
oM AHhU~M:
pad+mAn+ta kr-ita badzra kro d+ha ha ya grI wa a b+hi Shiny+tsa hU~M:
dbus kyi tsakli thogs la /
hU~M:
skal ldan rigs kyi bu rnams la :
bud+d+ha rta mgrin dbang bskur bas :
ma rig gdon bgegs tshar bcad nas :
skye med dbyings sbyor dbang thob shog :
oM AHhU~M:
bud+d+hAn+ta kr-ita badzra kro d+ha ha ya grI ba a b+hi Shiny+tsa hU~M:
shar gyi tsakli thogs la /
hU~M:
skal ldan rigs kyi bu rnams la :
badzra rta mgrin dbang bskur bas :
zhe sdang gdon bgegs tshar bcad nas :
rang gsal dbyings sbyor dbang thob shog :
oM AHhU~M:
badzrAn+ta kr-ita badzra kro d+ha ha ya grI ba a b+hi Shiny+tsa hU~M:
lho'i tsakli thogs la /
hU~M:
skal ldan rigs kyi bu rnams la :
rat+na rta mgrin dbang bskur bas :
nga rgyal gdon bgegs tshar bcad nas :
mnyam nyid dbyings sbyor dbang thob shog :
oM AHhU~M:
rat+nAn+ta kr-ita badzra kro d+ha ha ya grI ba a b+hi Shiny+tsa hU~M:
nub kyi tsakli thogs la /
hU~M:
skal ldan rigs kyi bu rnams la :
pad+ma rta mgrin dbang bskur bas :
'dod chags gdon bgegs tshar bcad nas :
bde chen dbyings sbyor dbang thob shog :
oM AHhU~M:
pad+mAn+ta kr-ita badzra kro d+ha ha ya grI ba a b+hi Shiny+tsa hU~M:
byang gi tsakli thogs la /
hU~M:
skal ldan rigs kyi bu rnams la :
karma rta mgrin dbang bskur bas :
phrag dog gdon bgegs tshar bcad nas :
sna tshogs dbyings sbyor dbang thob shog :
oM AHhU~M:
karmAn+ta kr-ita badzra kro d+ha h+ya grI ba a b+hi Shiny+tsa hU~M:
dbang gtor lnga po snod gcig tu bsdus pa mgor bzhag la /
hU~M:
dbang drag 'bar ba'i gtor ma 'di :
rgyal ba'i phrin las khro bo'i sku :
thams cad ma lus skar ltar 'khrugs :
rigs kyi bu la dbang bskur bas :
phyi nang bgegs tshogs rgyun chod cig :
ba liM ta kro d+ha dz+wa la a b+hi Shiny+tsa hU~M:
zhes bskur la shis brjod bya /
dbang mchog thob pa'i bu rnams kyis :
spyod lam rnam bzhi thams cad du :
rang sogs gzugs snang khro bor sgoms :
sgra yi brjod pa ji snyed kun :
gsung gi snying po drag sngags sgoms :
rtog tshogs 'gyu dran sna tshogs kun :
ting 'dzin 'phro 'du'i rol par sgoms :
phyi nang gsang ba'i bgegs tshogs rnams :
ma spang ma bsgyur klong du grol :
phyi rabs gdon bgegs 'dul 'dod rnams :
dbang dang lam khyer de ltar bya :
zhes gdams /
dri bzang gi chu la /
oM AHhU~M:
tad+yathA:
oM mu tsi ni swA hA:
dun ti ri swA hA:
zhes bzlas pas ku sha bran la /
de nas ku sha la brten te rmi lam gyi rten 'brel brtag pa bya dgos pas ku sha'i chun po che chung gnyis sngas dang stan gyi don du zungs shig
/bla ma yi dam mkha' 'gro yis :
byin gyis brlabs pa'i ku sha 'di :
pra rtags gsal phyir khyod la sbyin :
bla ma yi dam mkha' 'gro la :
gsol ba thob la brtag pa gyis :
legs nyes gang byung smra dgos so :
de rnams kyis sta gon gyi dbang grub pa lags pas dam tshig tshul bzhin bsrung snyam pas 'di'i rjes zlos /
gtso bos ji ltar sogs dang /
gtang rag maN+Dal /
dge bsngo bcas kyis grub /
bdag mdun mi dmigs pa'i rgyas gdab cing bsngo smon bya'o //
!
//gsum pa dngos gzhi'i thog mar bum pa'i dbang bskur ba la /
dkyil 'khor sgo rdzogs rta babs rnam bzhi dur khrod rdor ra me ri spyi mthun gyi lte bar zla gam dkar po mdun dang dmar po rgyab tu yod pa'i kha sprod kyi rgyab tu pad+ma 'dab bzhi shar sngo lho ser nub dmar byang ljang /
de rgyab 'dab brgyad mdzes tshon la gtso 'khor rnams kyi phyag mtshan nam rang mdog dang mtshungs pa'i thig le bkod /
yig 'bru bri na /
zla gam dmar po la hrIH
dkar po la oM/
pad 'dab bzhi la mdun nas g.yas skor du /
hU~M trAM hrIHAH
'dab brgyad la mdun nas brtsam ste /
oM ma Ni pad+me hU~M ma aH
sgo bzhir shar nas bzung /
bi ya hrIHaHrnams bris pa ras bris yod na bkram /
med na 'bru tshom de mtshungs bkod pa'i dbus su khri'u'i steng rnam rgyal bum pa so lnga'i bcud ldan kha rgyan mgul chings can gyi khar 'od dpag med dang spyan ral gzigs rigs lnga'i tsakli bkod /
shar du rdor dril /
lhor dbang gtor /
nub tu thod khrag
/byang du sman thod /
pad 'dab brgyad la zhal zas brgyad bkod pa la shar du lha dbang sogs thub drug tsakli g.yas skor du btsugs /
byang dang byang shar gnyis la mi dgos /
sgo bzhir dpal gtor bzhi la rnam rgyal /
gshin rje gshed /
rta mgrin /
'khyil ba bzhi'i tsakli btsugs /
rgyal srid dang rtags brgyad so so ba /
'di'i rgyal srid la nor bu'i tshab tu rgyal po rin chen phyag na gser 'khor bsnams pa dgos 'dug
/'di mtshungs rdor gling sogs gter rnying gzhan la'ang snang bas dkyus 'gres khyad gsod mi rung ba 'dra /
byang du dam chu /
shar du khrus bum /
sman raka gtor gsum /
phyi mchod /
chos gter srung ma'i gtor 'bul bsham bkod spyi mtshungs bya /
bgegs gtor changs bu gyen bslang gcig la changs bu bzhis bskor ba /
tshogs kyi yo byad /
chad brtan /
nyer mkho'i rigs tshogs par bya'o //
de nas tshig bdun dang brgyud pa'i gsol 'debs gtang /
las byang rin chen phreng ba ltar skyabs sems bgegs gtor spyi ltar bsngos la bka' bsgo mtshams gcod kyi 'phros su /
rang nyid skad cig dran rdzogs su :
'od dpag med mgon yab yum bsgom :
thugs ka'i hrIHlas 'od 'phros pas :
spyan ral gzigs dbang rigs lnga dang :
thub drug sgo ba bzhi la sogs :
dbang rten rdzas la yang yang thim :
zhes dmigs la /
hU~M:
rnam dag spros dang bral ba'i ngang nyid las :
ma 'gags thugs rje'i rang rtsal gtso dang 'khor :
gnas 'dir sku gsung thugs kyi byin phob la :
ye shes lnga yi dbang mchog skur du gsol :
oM ma Ni pad+me hU~M hrI:
sa ma ya A be sha ya a A:
zhes byin dbab la /
gzhung gi mchod pa byin brlab nas /
bzlas pa bskul ba yan gtang /
spro bsdu'i dmigs gnad spyi mthun bcas bar mtshams re re bzhin yig bdun ci lcogs bzla /
bum bzlas zur du spro na spyi ltar bya /
mthar stong tshigs mchod pa dang gzhung gi bstod pa /
bum lha 'od zhu bya /
las bum gong bzhin bsgrub /
srung ma'i gtor 'bul gang 'grub dang tshogs mchod phul la rig pa'i me tog dor /
slob ma gzhug par gnang ba nod do //
de nas dbang bskur ba'i thog mar slob ma rnams kyis 'bru bdun sngags dbyangs bcas sgrub khang la bskor ba bya bar gsungs pa ltar 'grub na bya /
gang ltar dkyil 'khor la yol ba btang /
sgo'am phyi rol du khrus bya /
spos kyis bdug
/las slob kyis sgo drung du khrid la mig dar me tog gtad /
khyed rang rnams kyis pho brang chen po'i phyi sgo srung ba'i khro bo chen po la sgo dbye ba'i zhu ba phul bar mos la 'di'i rjes zlos /
kyai :
gsang sngags bla med sgo srung ba'i :
khro rgyal ging chen dgongs su gsol :
sgo phyes pho brang nang du thongs :
lan gsum /
las slob kyis /
hU~M:
nga ni khro rgyal chen po ste :
snod min log lta mkhan gyi gshed :
dam nyams log lta mkhan rnams dang :
the tshom can rnams phyir dengs shig :
ces brjod la sgo phye /
slob dpon gyis bgegs gtor btang la las byang ltar bka' bsgo
/drag sngags yungs thun sogs tsham rngam gyis bgegs bskrad la srung 'khor bsgom /
slob ma rnams gral la bkod /
mdun gyi nam mkhar rtsa brgyud kyi bla ma rnams mngon sum du bzhugs par mos la dad cing gus pa'i gdung shugs drag pos mgrin gcig tu gsol ba 'debs par zhu /
byas la zur gsal brgyud 'debs /
e ma ho :
rnams dag spros bral sogs 'don /
sems bskyed gsal gdab /
chos bshad ci rigs dang khyad par /
de'ang rab 'byams rgyal ba ma lus pa'i dmigs med snying rje chen po'i rang gzugs /
bskal bzang rnam 'dren stong gi 'byung gnas /
sangs rgyas kyi zhing khams rab 'byams rgya mtsho spyi dang khyad par bod yul gdong dmar pre ta'i mun gling du skyes pa'i 'gro ba mgon med rnams kyi mgon dang skyabs dang gling dang dpung gnyen gcig pu pa /
chos sku'i dus na gzi brjid 'od dpag med /
longs sku rnam snang nam mkha'i rgyal po /
sprul sku 'phags mchog spyan ral gzigs dbang phyug sku'i rnam 'gyur dang mtshan gyi rnam grangs bsam gyis mi khyab pas skad cig re rer yang zhing rdul snyed kyi 'gro ba ma bsgral ba mtha' dag
/yang dag par sgrol ba'i phrin las la rgyal ba sras dang bcas pa'i rdo rje'i ljags kyis bsngags pas mi dpog pa de nyid /
bsnyen cing sgrub pa'i thabs tshul rgyud sde gong 'og gi rim pa dang mthun par gsang sngags gsar rnying gi bka' srol mtha' yas pa byon pa rnams kyi nang nas zab cing rgya che la mchog dang phul du gyur pa ni /
'phags pa nyid gdul dka'i skye bo rnams 'dul ba'i slad du grub pa'i skyes bu rdo rje slob dpon chen po'i skur bstan pa /
sangs rgyas gnyis pa pad+ma 'byung gnas kyi zhal lung rgyud dang rnam dbyer med cing 'gro phan dang byin rlabs kyis khyad par du byas pa zab mo gter gyi phyogs nas byon pa rnams te /
'di la'ang rnam grangs mi 'dra ba mtha' yas pa mchis pa las skabs su babs pa 'di ni /
gangs can ljongs su mkhan slob chos gsum zhal 'dzom nas mdo sngags bshad sgrub gnyis kyi bstan pa'i nyi ma 'od po che shar ba'i skabs su byon pa'i lo tsA ba brgya rtsa brgyad kyi nang tshan /
rin chen bzang po dang mu tig sras mo lha lcam legs bzher zung 'jug gi rnam 'phrul lho brag gro shul du byon cing gter chen pad+ma gling pa'i dngos slob 'gro 'dul las 'phro gling pas bal yul glang ma brag nas spyan drangs pa'i thugs rje chen po don gsal sgron me'i smin byed bgyi ba ste /
'di nyid las /
sku gsum dgongs pa zab mo'i chos gter 'di :
su dang 'phrad pa skye ba bdun gyi 'og :
bde ba can du pad sdong rtse las 'khrungs :
pad+ma can gyi sprul pas dbang bskur nas :
pad+ma can du nges par 'tshang rgya 'gyur :
ces bsngags par mdzad pa'i zab chos 'di la dbang gi rnam grangs bdun du bzhugs pa las 'dir bum dbang snang srid rang grol bsgrub par bgyi ba la sogs kyis mtshams sbyar nas maN+Dal 'bul du gzhug la /
rdor sems sgom bzlas kyi lung 'bogs pa ni /
kye ho :
skal ldan mos pa'i bu rnams nyon cig :
'khor ba thog ma med pa nas da lta'i lus 'di blangs pa yan chod du :
ma rig pa'i rtsal rgyas te las ngan sna tshogs bsags pas :
da lta yan chod 'khor bar 'khyams te las su sdig pa 'ba' zhig bsags yod pas :
de sbyong ba'i phyir du rdo rje sems dpa'i sgom bzlas la 'bad pa gal che bas :
khyed rang rnams tha mal pa'i spyi bor dus gsum sangs rgyas thams cad kyi phrin las pa :
dpal rdo rje sems dpa' sku mdog shel ltar dkar ba :
zhal gcig phyag gnyis g.yas pas gser gyi rdo rje rtse lnga pa thugs kar bsnams pa :
g.yon du dngul dkar gyi dril bu dku la brten zhing :
zhabs phyed skyil du bzhugs pa :
mtshan bzang po sum cu rtsa gnyis dang /
dpe byad bzang po brgyad cus spras pa /
'od dang 'od zer gyi rnam par /
khyed rang rnams kyi sdig sgrib sbyong ba'i phyir du bzhugs par sgoms la :
ngag gis yi ge brgya pa bgrongs shig :
byas la yig brgya bdun tsam bzlar gzhug
/las bum thogs la /
las bum gyis dbang bskur ba'i dus su :
dpal rdo rje sems dpa'i zhabs g.yon pa'i mthe bong nas ye shes kyi bdud rtsi dkar rgyangs kyis thon nas :
khyed rang rnams kyi spyi bo tshangs pa'i bu ga nas mar thim pas :
nad gdon sdig sgrib bar chad thams cad dag pa'i dmigs pa mdzod cig :
khrus bya zhing /
hU~M:
lhun grub thugs rje'i bum pa ru :
ye shes bdud rtsi'i chu yis bkang :
ma rig sdig sgrib dag bya'i phyir :
skal ldan bu la khrus gsol lo :
dz+nyA na khaM a b+hi Shiny+tsa hU~M:
dam chu sbyin la /
hU~M:
'di ni dam tshig rdo rje'i chu :
bu khyod la ni sbyin par bya :
'di 'thungs dam tshig bsrung nus na :
dngos grub kun gyi rtsa ba yin :
dam tshig nyams na dmyal bar ltung :
de bas dam tshig thub par srungs :
sa ma ya hU~M:
'dir mtshams sbyor spyi mtshungs byas la 'bru gsum gyis mig dar me tog sbyin /
khyed rang rnams dkyil 'khor gyi phyogs bzhir g.yas skor gyis phyin te sgo srung bzhi la zhu ba 'bul ba'i 'dun pas 'di'i rjes zlos /
kyai ho :
shar sgo srung ba'i khro bo rnam par rgyal :
dri za la sogs shar phyogs gdon srungs la :
skal ldan bu la dkyil 'khor sgo phyes shig :
lho sgo srung ba'i khro bo gshin rje'i gshed :
gshin rje la sogs lho phyogs gdon srungs la :
skal ldan bu la dkyil 'khor sgo phyes shig :
nub sgo srung ba'i khro bo rta mchog dpal :
klu dbang la sogs nub phyogs gdon srungs la :
skal ldan bu la dkyil 'khor sgo phyes shig :
byang sgo srung ba'i khro bo bdud rtsi 'khyil :
gnod sbyin la sogs byang phyogs gdon srungs la :
skal ldan bu la dkyil 'khor sgo phyes shig :
ces gsol ba btab pas khro bo chen po bzhis dkyil 'khor sgo bzhi rim gyis phyes pa la /
rang rig lhag pa'i lha ngos bzung ba'i slad du /
sngar byin pa'i me tog rin po che'i cod pan de nyid tshom bu'i dkyil 'khor ye shes kyi dkyil 'khor dngos su mos pa la tshig 'di'i rjes zlos dang bcas te 'dor ba zhu /
rigs lnga'i phyag rgya'am lnga tshom gyi maN+Dal bkod la /
e ma ho :
byams mgon thugs rje'i bdag po mchog :
spyan ral gzigs kyi dkyil 'khor du :
cod pan me tog 'di phul bas :
ma rig mun pa sel ba'i phyir :
yi dam lha dang mjal bar shog :
na mo pu ru sha ya ho :
zhes 'dor du gzhug
/ma rig pa'i sgrib g.yogs mig dar dang lhan cig bsal bar mos shig
/hU~M:
nga ni mig mkhan rgyal po ste :
khyod kyi ma rig 'khrul pa'i mig :
ye shes spyan du dbye bar bya :
dz+nyA na tsak+Shu b+h+yaHphaT:
mig thur gyis spyan dar bsal la yol ba bsdu /
byang chub phyogs kyi chos rnams brdar shar ba'i gzhal yas khang rgyan dang mtshan nyid yongs su rdzogs pa'i nang du :
rigs bdag 'od dpag med :
thugs rje chen po rigs lnga :
bcom ldan thub pa drug :
khrus lha khro bo gnyis :
sgo srung khro rgyal rnam bzhi sogs 'gro 'dul thugs rje chen po'i rten dang brten par bcas pa'i dkyil 'khor pa thams cad mngon sum du mjal bar mos shig :
e ma skal ldan bu rnams kun :
dkyil 'khor lha tshogs rnams la ltos :
rig pa 'gyur med sku ru gsal :
thugs rje ma 'gags rgyan cha lugs :
ye nas rang la gnas mod kyang :
bla ma'i lung dang ma 'phrad pas :
da lta'i bar du ngo ma shes :
da lta bdag gis bstan pas mthong :
mthong ba'i dus 'dir gsol ba thob :
ces brjod /
khyed rang cod pan dbus su phog pa'i pho rnams kyi gsang mtshan bud+d+ha dbang phyug rtsal :
mo rnams nam mkha' dbyings kyi dbang phyug ma zhes bya ba yin no :
zhes pas mtshon nas phyogs gzhan rnams la /
badzra dang rdo rje sogs su bsgyur nas ming gdags /
des na ming gi dbang rtags su cod pan spyi bor bcings par mos /
hU~M:
cod pan rin chen rnam par dag :
'phur lce ye shes lnga dang ldan :
rig pa lug rgyud drwa ba 'brel :
gsang mtshan ming gi rtags 'dzin phyir :
cod pan rin chen dbang thob shog :
ces pas cod pan gyi dbang bskur /
de nas ming gi bdag bzung bya ba'i phyir so so'i ming nas bos pa'i tshe :
ang lags zhes pa'i lan thob cig :
kye bud+d+ha dbang phyug rtsal /
ces bos la lan 'debs su gzhug
/de nas dkyil 'khor shar gyi rdor dril spyi bor bzhag la /
ho :
mos pa'i bu rnams ma yengs nyon :
'di nas bzung ste bu khyod kyi :
thabs shes lam mchog ston pa yi :
rdo rje slob dpon nga yin pas :
nga yi bka' las khyod kyis ni :
nam yang 'da' bar mi rung ngo :
gal te 'das na dmyal bar ltung :
badzra sa ma ya tsit+ta hU~M:
rnam rgyal bum pas dbang bskur la /
hU~M:
bum pa mtha' bral chos dbyings nang :
ye shes lnga ldan bcud kyis gtams :
skal ldan bu la dbang bskur bas :
phung khams skye mched rang grol shog :
dz+nyA na pany+tsa a b+hi Shiny+tsa hU~M:
bum chu 'thor 'thung bya /
de ltar bum pa'i dbang bskur pas phung po khams dang skye mched la rang rgyud du 'dzin pa'i dri ma dag nas :
da ni snang stong zung 'jug tu sgom par byed pa'i lha'i dbang bskur bar bya ste :
de yang tha mal pa'i lus kyis lha dbang zhu ba'i snod du mi rung bas :
bu rnams dbang gi snod dang ldan par bya ba'i phyir du :
rang gi rig pa'i ngo bo hrIHyig dkar po tsheg drag dang ldan par sgoms :
de yongs su gyur pa las 'phags pa spyan ral gzigs sku mdog dkar po zhal gcig phyag bzhi pa gsal stong gi rnam par sgoms shig :
mdun gyi dkyil 'khor gyi lha tshogs rnams las rang 'dra ba'i ye shes kyi sku mar me gcig las gnyis mched kyi tshul du byon te :
khyed rang rnams la thim pas dam tshig dang ye shes sems dpa' gnyis su med pa bcom ldan 'das spyan ral gzigs kyi dbang mchog thob par mos shig :
'don tshig dang bstun gtso 'khor rnams kyi tsakli rim bzhin mgor bzhag la /
hU~M hrI:
chos dbyings phyogs lhung bral ba la :
rig pa rang byung grol ba las :
'od dpag med mgon chos kyi skus :
'gro ba'i don du gzugs skur bstan :
rang byung spyan ral gzigs dbang ni :
yab yum 'khril sbyor bde ba'i skus :
dbang mchog dam pa 'di bskur bas :
kun gzhi'i bag chags rang grol nas :
lhun grub mchog gi dbang thob shog :
oM AHhU~M:
a b+hi Shiny+tsa hU~M:
oM:
rgyal ba kun gyi sku mchog ni :
bud+d+ha'i sku ru gsal ba yi :
bud+d+ha spyan ral gzigs dbang ni :
yab yum 'khril ba bde ba'i skus :
dbang mchog dam pa 'di bskur bas :
nyon mongs gti mug rang grol nas :
bud+d+ha rigs kyi dbang thob shog :
bud+d+ha kA ya a b+hi Shiny+tsa hU~M:
hU~M:
rgyal ba kun gyi thugs mchog ni :
rdo rje'i sku ru gsal ba yi :
badzra spyan ral gzigs dbang ni :
yab yum 'khril sbyor bde ba'i skus :
dbang mchog dam pa 'di bskur bas :
nyon mongs zhe sdang rang grol nas :
rdo rje rigs kyi dbang thob shog :
badzra kA ya a b+hi Shiny+tsa hU~M:
trAM:
rgyal ba kun gyi yon tan mchog :
rin chen sku ru gsal ba yi :
rat+na spyan ral gzigs dbang ni :
yab yum 'khril sbyor bde ba'i skus :
dbang mchog dam pa 'di bskur bas :
nyon mongs nga rgyal rang grol nas :
rin chen rigs kyi dbang thob shog :
rat+na kA ya a b+hi Shiny+tsa trAM:
hrI:
rgyal ba kun gyi gsung dbyangs mchog :
pad+ma'i sku ru gsal ba yi :
pad+ma spyan ral gzigs dbang ni :
yab yum 'khril sbyor bde ba'i skus :
dbang mchog dam pa 'di bskur bas :
nyon mongs 'dod chags rang grol nas :
pad+ma rigs kyi dbang thob shog :
pad+ma kA ya a b+hi Shiny+tsa hrI:
A:
rgyal ba kun gyi phrin las mchog :
las kyi sku ru gsal ba yi :
karma spyan ral gzigs dbang ni :
yab yum 'khril sbyor bde ba'i skus :
dbang mchog dam pa 'di bskur bas :
nyon mongs phrag dog rang grol nas :
karma rigs kyi dbang thob shog :
karma kA ya a b+hi Shiny+tsa A:
skal ldan rigs kyi bu rnams la :
lha yi thub pa'i dbang bskur bas :
nyon mongs nga rgyal dag gyur te :
'pho ltung sdug bsngal byang bar shog :
oM mu ne a b+hi Shiny+tsa hU~M:
skal ldan rigs kyi bu rnams la :
lha min thub pa'i dbang bskur bas :
nyon mongs phrag dog dag gyur te :
'khrugs rtsod sdug bsngal byang bar shog :
ma mu ne a b+hi Shiny+tsa hU~M:
skal ldan rigs kyi\u0f8e
mi yi thub pa'i dbang\u0f8e
nyon mongs 'dod chags dag\u0f8e
skye 'chi'i sdug bsngal bral bar shog :
Ni mu ne a b+hi Shiny+tsa hU~M:
skal ldan rigs kyi\u0f8e
byol song thub pa'i dbang\u0f8e
nyon mongs gti mug dag\u0f8e
glen lkugs sdug bsngal byang bar shog :
pad mu ne a b+hi Shiny+tsa hU~M:
skal ldan rigs kyi\u0f8e
yi dwags thub pa'i dbang\u0f8e
nyon mongs ser sna dag\u0f8e
bkres skom sdug bsngal byang bar shog :
me mu ne a b+hi Shiny+tsa hU~M:
skal ldan rigs kyi\u0f8e
dmyal ba'i thub pa'i dbang\u0f8e
nyon mongs zhe sdang dag\u0f8e
tsha grang sdug bsngal byang bar shog :
hU~M mu ne a b+hi Shiny+tsa hU~M:
dza :
skal ldan rigs kyi bu rnams la :
khro chen rnam rgyal dbang bskur bas :
chu yi sgo ni gnas dag nas :
snying rje tshad med dbang thob shog :
dzaHa b+hi Shiny+tsa hU~M:
skal ldan\u0f8e
khro chen gshin rje'i dbang\u0f8e
sa yi sgo ni gnas dag nas :
byams pa tshad med\u0f8e
hU~M a b+hi Shiny+tsa hU~M:
skal ldan rigs kyi\u0f8e
khro chen rta mgrin dbang\u0f8e
me yi sgo ni\u0f8e
dga' ba tshad med\u0f8e
baM a b+hi Shiny+tsa hU~M:
ho :
skal ldan rigs kyi\u0f8e
khro chen bdud rtsi'i dbang\u0f8e
rlung gi sgo ni gnas\u0f8e
gtang snyoms tshad med\u0f8e
hoHa b+hi Shiny+tsa hU~M:
de rnams kyis thugs rje chen po'i sku gsung thugs dang dbyer med du gyur pa la mchod rdzas gsum gyi dbang bskur bas :
spang rtogs kyi yon tan rgyas :
'khor 'das dbang du 'dus :
sangs rgyas kyi phrin las mtha' ru phyin pa'i dbang thob par mos shig :
lho'i dbang gtor mgor bzhag la /
hU~M:
skal ldan mos pa'i bu rnams la :
gtor ma snang stong dbyer med 'di :
dngos grub kun 'byung gter mdzod yin :
rigs kyi bu la dbang bskur bas :
yon tan rgyas pa'i dbang thob shog :
rat+na sid+d+hi a b+hi Shiny+tsa hU~M:
nub kyi thod khrag gi dbang bskur la /
spros bral mkha' dbyings thod pa ru :
'dod chags rnam dag bcud kyis bkang :
rigs kyi bu la dbang bskur bas :
khams gsum dbang sdud dbang thob shog :
pad+ma sid+d+hi a b+hi Shiny+tsa hU~M:
byang gi sman thod kyi dbang bskur la /
stong gsum rnam dag thod pa ru :
dug lnga sel byed sman gyis bkang :
rigs kyi bu la dbang\u0f8e
phrin las mthar phyin dbang thob shog :
karma sid+d+hi a b+hi Shiny+tsa hU~M:
de ltar bum dbang dngos gzhi thob nas mtha' rten tu rgyal srid rin chen rnams dang bkra shis pa'i rtags brgyad kyi mnga' chen gsol bar mos shig :
'khor los sgyur rgyal dang bcas rin chen rnam bdun gyis dbang bskur la /
ye shes rang snang gdan khri la :
'gyur med rig pa'i rgyal po bzhugs :
rigs kyi bu la dbang bskur bas :
mtshan ma zil gnon dbang thob shog :
oM AHhU~M rA dza dz+nyA na a b+hi Shiny+tsa hU~M:
thabs shes dbyer med blo gros ldan :
stobs chen blon po rin chen gyis :
rigs kyi bu la dbang bskur bas :
dug gsum rtsad gcod dbang thob shog :
oM AHhU~M:
pu ru Sha rat+na a b+hi Shiny+tsa hU~M:
skye med b+ha ga'i klong yangs su :
'gag med skyon bral btsun mo bzhugs :
rigs kyi bu la\u0f8e
bde stong lhan skyes dbang thob shog :
oM AHhU~M:
wasatri rat+na a b+hi Shiny+tsa hU~M:
'khor 'das 'byed pa'i g.yul ngo ru :
bdud bzhi 'joms pa'i dmag dpon gyis :
rigs kyi bu la\u0f8e
skye 'chi rtsad gcod dbang thob shog :
oM AHhU~M:
khaD+ga rat+na a b+hi Shiny+tsa hU~M:
sa lam thogs med bgrod mdzad pa'i :
ma nor shugs ldan rta mchog gis :
rigs kyi bu la\u0f8e
sa lam mthar phyin dbang thob shog :
oM AHhU~M:
tu rang ga a shwa rat+na a b+hi Shiny+tsa hU~M:
chos dbyings klong nas stobs bcu rdzogs :
theg chen shugs ldan glang po yis :
rigs kyi bu la\u0f8e
gzhan don mthar phyin dbang thob shog :
oM AHhU~M:
hasti rat+na a b+hi Shiny+tsa hU~M:
sku gsum yongs rdzogs ngang nyid nas :
thugs rje chen po'i 'khor lo yis :
rigs kyi bu la dbang\u0f8e
theg chen chos 'khor dbang thob shog :
oM AHhU~M:
sarba d+harma tsakra rat+na a b+hi Shiny+tsa hU~M:
bkra shis rtags brgyad kyis dbang bskur la /
nyon mongs tshad pa skyob pa'i phyir :
bkra shis gser gdugs 'khyil ba yis :
rigs kyi bu la dbang bskur bas :
'gro ba skyob pa'i dbang thob shog :
oM AHhU~M:
sUr+Ya rat+na a b+hi Shiny+tsa hU~M:
chos dbyings klong du ye shes gsal :
spyan lnga ldan pa'i gser nya yis :
rigs kyi bu la dbang\u0f8e
ji snyed mkhyen pa'i dbang thob shog :
oM AHhU~M:
pra ni sa ma ya a b+hi Shiny+tsa hU~M:
dri med dag pa skyon ma gos :
mdangs ldan pad+ma 'bar ba yis :
rigs kyi bu la\u0f8e
tshogs drug skyon bral dbang thob shog :
oM AHhU~M:
ti ka d+ha ye a\u0f8e
chos kyi rang sgra dbyings nas sgrog :
yan lag drug cu bkra shis dung :
rigs kyi bu la\u0f8e
grags stong rtogs pa'i dbang thob shog :
oM AHhU~M:
sa ha ya trI\u0f8e
ma bcos lhun grub chos kyi dbyings :
bkra shis gter gyi bum pa yis :
rigs kyi bu la\u0f8e
'gro ba'i re skong dbang thob shog :
oM AHhU~M:
ti ta ka ya a b+hi Shiny+tsa hU~M:
theg chen yang rtse bla med chos :
bstan pa mi nub rgyal mtshan 'dis :
rigs kyi bu la\u0f8e
dam chos bstan 'dzin dbang thob shog :
d+harma rA dza ke tu a b+hi\u0f8e
rang gsal don ldan rig pa'i thugs :
'gyur med 'od gsal dpal be 'us :
rigs kyi bu la\u0f8e
snang rig dag pa'i dbang thob shog :
oM AHhU~M:
tsit+ta a b+hi Shiny+tsa\u0f8e
tshogs brgyad 'dzin pa gcod pa yi :
rin chen 'khor lo rtsibs brgyad 'dis :
rigs kyi bu la dbang\u0f8e
'dzin med ye shes dbang thob shog :
oM AHhU~M:
dz+nyA na tsakra a b+hi Shiny+tsa hU~M:
zhes bskur la me tog 'thor zhing shis pa brjod /
de ltar bum dbang rgyas par thob pas dbang la brten pa'i dam tshig bsrung tshul ni :
spyir gsang sngags kyi dam tshig sa ma ya 'bum sde gsungs pa'i nang nas :
khyad par rtsa ba gsum ste sku gsung thugs kyi dam tshig bsrung dgos pas :
sku'i dam tshig tu bla ma'i rnal 'byor sgom pa dang :
yi dam mkha' 'gro'i bskyed rim bsgom zhing :
gzugs snang thams cad rtsa gsum gyi dkyil 'khor du shes par bya'o :
gsung gi dam tshig tu bla ma'i bka' las mi 'gal zhing :
bka'i zur tsam yang mi gcog par :
bka' bzhin bsgrub cing gsol ba 'debs pa dang :
yi dam gyi phyi nang gsang ba'i snying po la thun bzung ste bsnyen pa thebs par bya zhing :
sgra'i brjod pa thams cad snying po sngags kyi rang sgrar shes par bya'o :
thugs kyi dam tshig tu bla ma'i thugs mi dkrug :
dgongs par gang bde bya zhing ting nge 'dzin gyi dbang blang :
zol med kyi gsol ba btab nas thugs yid gcig tu 'dres par bya'o :
yi dam mkha' 'gro'i dam tshig tu :
ting nge 'dzin bsgom zhing 'od zer 'phro 'du bya :
mnyam gzhag gi ngang du rtsa ba gsum gyi dkyil 'khor bsgom :
phyi nang gsang ba'i grub rtags la rlom sems mi bya :
byin rlabs dngos grub kyi drod mi yal ba'i dgos pa yod :
rtsa ba'i dam tshig las ma 'gal na :
yan lag gi dam tshig zhor la bsrung thub cing :
rtsa ba'i dam tshig de rnams ma bsrung na :
yan lag gi dam tshig zhor la nyams te dmyal bar ltung ngo :
de bas dran shes bzhin dang ldan pas dam tshig zhib par srungs shig :
de ltar bsgos pa'i gsung las 'da' bar mi bgyi snyam pas rjes zlos /
gtso bos ji ltar sogs dbang gi rjes rnams spyi dang mthun /
slob dpon gyis tshogs la rol zhing lhag ma gtang ba nas brtsam /
las byang gi mjug sdud gzhung ltar la /
gtang rag mchod bstod /
nongs bshags /
ras bris la brtan bzhugs sogs gsang ba spyi ltar bya'o //
!
//bzhi pa gsang dbang la /
dkyil 'khor lte ba zlum po dmar po'i rgyab tu pad 'dab phyogs mdog bzhi /
de rgyab pad 'dab brgyad mdzes tshon gyi mthar pad+ma dang rdo rje spel ba'i phreng bas bskor ba'i dbus su many+dzi'i steng rnam bum du rdzas so lnga la yig bdun bzlas pas byin gyis brlabs pa'i bcud ldan mgul chings dkar po kha rgyan ldan pa dang /
oM dkar po la yig drug gis bskor ba'i gsung dkyil bkod /
de rgyab 'dab bzhi'i shar nas brtsam /
hU~M sngon po /
trAM ser po /
hrIHdmar po /
AHljang gu bzhi la re re bzhin yig drug gis bskor ba'i gsung dkyil bzhi bkod /
yig drug kyang oM dkar po sogs thub drug so so'i sku mdog ltar bri bar gsungs pa 'grub na legs /
de rgyab 'dab brgyad la phyogs bzhir bum pa mthing ser dmar ljang gi dar chings can byang sems dkar po dang dkar gsum bcud ldan /
mtshams bzhir thod pa mtshan ldan bzhi chang dang byang sems dmar po mngar gsum sbyar bas bkang ba bzhag
/rgyan dang mchod gtor spyi ltar bsham /
las gzhung bsrangs la bzlas pa'i skabs su /
bdag nyid spyan ral gzigs yab yum gyi skur bsgoms pa'i sku gsung thugs las 'od zer 'phros pas :
phyogs bcu'i rgyal ba rnams la mnyes pa'i mchod pa phul :
tshur 'dus rang la thim pas :
rang nyid spyan ral gzigs yab yum gyi sku la rtsa gsum zhi khro rab 'byams kyi dkyil 'khor gsal bar gyur :
bzlas pa'i rkyen gyis lha tshogs rnams kyi thugs ka nas sngags phreng 'od zer gyi rnam par 'phros pa :
dkyil 'khor gyi dbang rdzas rnams la phog :
rgyal ba'i sku gsung thugs kyi ngo bor gyur :
ces bsgom la /
oM AHhU~M:
oM hU~M trAM hrIHA:
mUM lAM mAM pAM tAM:
oM ma Ni pad+me hU~M hrI:
hrIHma ha ri ni sa ra tsa hri ya :
gu ru de wa DA ki nI sarba sid+d+hi pha la hU~M:
brgya stong gang 'grub bzla /
mthar mchod bstod bya /
gter srung gtor 'bul tshogs mchod sogs gong smos ltar byas la /
slob ma rnams sgo yi phyi rol du chab gtang /
las slob kyis /
khyed rang rnams kyis pho brang srung ba'i ging chen la sgo dbye bar zhu bar mos la 'di'i rjes zlos /
kyai ho :
gsang sngags bla med dkyil 'khor gyi :
phyi nang mtshams kun sdom mdzad pa'i :
khro gtum ging chen bdag la dgongs :
bdag cag 'khor ba'i rgya mtsho nas :
bde chen thar pa'i gling du 'jug :
sgo phyes pho brang bstan du gsol :
ces lan gsum /
sgo bas lan btab cing gnang ba byin par mos shig
/hU~M:
nga ni khro rgyal 'bar ba'i sku :
snod ldan rnams kyi srung ma yin :
snod min rnams kyi gshed ma yin :
khyed rnams skal ldan bu yin na :
gus pas phyag 'tshol nang du shog :
ces brjod la sgo dbye /
slob dpon gyis bka' bsgo zhing rol mo yungs thun sogs tsham rngam bcas bgegs bskrad la srung 'khor bsgom /
gral du 'khod pa la /
de la thog mar gsang ba'i dbang bskur stsol bar gsol ba 'debs pa 'di'i rjes zlos /
kyai :
rdo rje slob dpon gsang ba'i bdag :
smin byed dbang gi dkyil 'khor nas :
bdag cag rnams la zhal bstan te :
zab mo gsang ba'i dbang bskur zhu :
lan gsum /
bla mas /
kyai ho :
khyed rnams skal ldan bu yin na :
rnam g.yeng bya ba spang nus sam :
mtshan ldan bla ma bsten nus sam :
yi dam bskyed rim sgom nus sam :
rtsa thig rlung gsum sbyang nus sam :
snying po bzlas brjod byed nus sam :
zhes dris pa'i lan gsol ba 'di'i rjes zlos /
dus gsum sangs rgyas dbang gi rgyal :
rdo rje 'dzin pa'i bka' bzhin du :
bla ma bsten zhing yi dam bsgom :
rtsa rlung sbyong zhing bzlas brjod byed :
rdo rje slob dpon bka' las ni :
nam yang bdag gis mi 'da' 'o :
lan gsum /
des gsang dbang bskur ba'i snod du rung bar gyur ba na :
zhu ba'i rten khyad par can gzungs ma gzugs mdzes shing lo bcu drug nas nyer lnga'i bar gyi mtshan nyid dang ldan pa phul ba'i mos pas 'di'i rjes zlos :
e ma ho :
bla ma dbang gi rgyal po yab :
bde chen gsang sngags mdzod 'dzin pa'i :
rdo rje slob dpon khyod nyid la :
shes rab rig ma 'bul ba ni :
sangs rgyas mkha' 'gro dkar 'jam mdzes :
rdo rje mkha' 'gro mthing 'od 'bar :
rin chen mkha' 'gro ser gsal rgyas :
pad+ma mkha' 'gro dmar mdangs ldan :
karma mkha' 'gro ljang gsal 'bar :
rigs lnga'i mtshan ldan phyag rgya ma :
bltas pas yid 'phrog dang ba 'dren :
bsten pas mchog thun dngos grub thob :
dbang gi rgyal po khyed la 'bul :
dpal chen khyed kyis 'di bzhes la :
bdag cag skal ldan bu rnams la :
gsang ba'i dbang mchog bskur du gsol :
zhes zhu /
lan ni /
kye :
skal ldan bu rnams ma yengs nyon :
hU~M:
nga ni thabs mkhas dbang gi rgyal :
gzungs ma mtshan ldan nga yi yum :
nga yis 'di nyid bsten byas nas :
dug lngas gzir ba'i sems can la :
ye shes lnga yi 'khor lo bskor :
skal ldan mos pa'i bu rnams kun :
dbang gi don du maN+Dal phul :
de'ang 'gro 'dul las 'phro gling pa'i zab gter thugs rje chen po don gsal sgron me'i smin byed kyi rtsa ba thun mong bum pa'i dbang sngar song nas /
'dir thun mong ma yin pa'i mchog dbang rnams rim par bsgrub pa'i thog mar gsang dbang rtsa rlung rang grol zhu ba'i yon du zhing khams 'bul bar zhu /
zhes maN+Dal 'bul gzhug
/khyed rang rnams kyi rgyud la ye shes pa'i byin rlabs dbab pa'i slad du dmigs pa 'di ltar sgoms shig :
khyed rnams skad cig gis mgon po 'od dpag med :
sku mdog dmar po zhal gcig phyag bzhi pa :
zhabs skyil krung du bzhugs pa gsal thob :
de la rdo rje slob dpon gyis dbang bskur pas gnas lngar spyan ral gzigs rigs lnga'i sku gsal la rdzogs pa lam gyis byung bar mos shig :
bum pas dbang bskur la /
hU~M:
mkha' dbyings gsang ba'i bum pa ru :
rang gsal sku lnga'i lha tshogs bzhugs :
rigs kyi sems dpa' khyod la ni :
ye shes gsal ba'i dbang bskur ro :
dz+nyA na pany+tsa a b+hi Shiny+tsa hU~M:
dam tshig pa dang ye shes pa dbyer mi phyed pa bskyed rim gsal stong gi ngang la gnas par gyis shig :
gsung rten tshom bu'i dkyil 'khor gyis dbang bskur bas rigs lnga spyan ral gzigs kyi gsung dang dbyer med par gang la gang 'dul gyi chos sgo rab 'byams ston nus pa'i dbang thob par mos shig :
gsung dkyil dbus ma nas rim bzhin dbang bskur la /
oM:
skal ldan rigs kyi bu khyod la :
bud+d+ha spyan ral gzigs dbang gi :
yang snying tshom bu'i dbang bskur bas :
'khor ba dong nas sprugs pa dang :
skal ldan bud+d+ha'i rigs mchog la :
rang byung lhun grub chos ston pa'i :
dbang mchog dam pa thob gyur cig :
bud+d+ha wA ka a b+hi Shiny+tsa hU~M:
hU~M:
skal ldan rigs kyi bu khyod la :
badzra spyan ral gzigs dbang gi :
yang snying tshom bu'i dbang bskur bas :
'khor ba dong nas sprugs pa dang :
skal ldan rdo rje'i rigs mchog la :
mi mthun kun sel chos ston pa'i :
dbang mchog dam pa thob gyur cig :
badzra wA ka a b+hi Shiny+tsa hU~M:
trAM:
skal ldan rigs kyi bu khyod la :
rat+na spyan ral gzigs dbang gi :
yang snying tshom bu'i dbang bskur bas :
'khor ba dong nas sprugs pa dang :
skal ldan rin chen rigs mchog la :
dgos 'dod kun 'byung chos ston pa'i :
dbang mchog dam pa thob gyur cig :
rat+na wA ka a b+hi Shiny+tsa hU~M:
hrI:
skal ldan rigs kyi bu khyod la :
pad+ma spyan ral gzigs dbang gi :
yang snying tshom bu'i dbang bskur bas :
'khor ba dong nas sprugs pa dang :
skal ldan pad+ma'i rigs mchog la :
'khor 'das dbang sdud chos ston pa'i :
dbang mchog dam pa thob gyur cig :
pad+ma wA ka a b+hi Shiny+tsa hU~M:
A:
skal ldan rigs kyi bu khyod la :
karma spyan ral gzigs dbang gi :
yang snying tshom bu'i dbang bskur bas :
'khor ba dong nas sprugs pa dang :
skal ldan las kyi rigs mchog la :
gzung 'dzin rtsad gcod chos ston pa'i :
dbang mchog dam pa thob gyur cig :
karma wA ka a b+hi Shiny+tsa hU~M:
des gsang dbang nus pa'i dbang lnga song nas :
da smin pa'i dbang bzhi bskur ba ni :
thod pa mkha' 'gro sde bzhi'i rang bzhin gyis dbang bskur bas khams lnga yum lnga'i ngo bor smin :
bum pa dpa' bo sde bzhi'i rang bzhin gyis dbang bskur bas phung po rgyal ba rigs bzhi'i ngo bor smin par mos shig :
shar lho mtshams kyi thod pa mgor bzhag la /
thod pa bde chen gzhal yas khang :
rdo rje mkha' 'gro'i lha tshogs bzhugs :
dpa' bo khyod la dbang bskur bas :
'byung ba'i chu ni ma spangs par :
mA ma kI yi ngo bor smin :
gsang ba yum gyi dbang thob shog :
shar phyogs kyi bum pa thogs la /
bum pa mthing gsal zlum po'i nang :
rdo rje dpa' bo'i lha tshogs bzhugs :
dpa' mo khyod la dbang bskur pas :
gzugs kyi phung po ma spangs par :
rdo rje sems dpa'i ngo bor smin :
gsang ba yab kyi dbang thob shog :
lho nub mtshams kyi thod pa thogs la /
thod pa bde chen gzhal yas khang :
rin chen mkha' 'gro'i lha tshogs bzhugs :
dpa' bo khyod la dbang bskur bas :
'byung ba sa ni ma spangs par :
sangs rgyas spyan ma'i ngo bor smin :
gsang ba yum gyi dbang thob shog :
lho'i bum pa thogs la /
bum pa ser gsal zlum po'i nang :
rin chen dpa' bo'i lha tshogs bzhugs :
dpa' mo khyod la dbang bskur bas :
tshor ba'i phung po ma spangs par :
rin chen 'byung ldan ngo bor smin :
gsang ba yab kyi dbang thob shog :
nub byang mtshams kyi thod pa thogs la /
thod pa bde chen gzhal yas khang :
pad+ma mkha' 'gro'i lha tshogs bzhugs :
dpa' bo khyod la dbang bskur bas :
'byung ba me ni ma spangs par :
gos dkar mo yi ngo bor smin :
gsang ba yum gyi dbang thob shog :
nub phyogs kyi bum pa thogs la /
bum pa dmar ser zlum po'i nang :
pad+ma dpa' bo'i lha tshogs bzhugs :
dpa' mo khyod la dbang bskur bas :
'du shes phung po ma spangs par :
snang ba mtha' yas ngo bor smin :
gsang ba yab kyi dbang thob shog :
byang shar mtshams kyi thod pa thogs te /
thod pa bde chen gzhal yas khang :
karma mkha' 'gro'i lha tshogs bzhugs :
dpa' bo khyod la dbang bskur bas :
'byung ba rlung ni ma spangs par :
dam tshig sgrol ma'i ngo bor smin :
gsang ba yum gyi dbang thob shog :
byang phyogs kyi bum pa thogs te /
bum pa ljang gsal zlum po'i nang :
karma dpa' bo'i lha tshogs bzhugs :
dpa' mo khyod la dbang bskur bas :
'du byed phung po ma spangs par :
don yod grub pa'i ngo bor smin :
gsang ba yab kyi dbang thob shog :
ces bum thod so sor mgor bzhag
/bcud rdzas khar sbyin /
dbang gi rdzas rnams spyi bor bskur bas :
lus kyi sgrib pa dag cing bskyed rim mngon du gyur nas :
lus yi dam lha'i sku ru smin :
bdud rtsi khar blugs pas ngag gi sgrib pa dag cing :
rtsa rlung rdo rje'i bzlas pa mngon du gyur nas :
ngag yi dam lha'i gsung du smin :
dbang tshig gi don rnams ma yengs par bsgoms pas :
yid kyi sgrib pa dag cing :
rdzogs rim mngon du gyur nas :
yid yi dam lha'i thugs su smin :
sku gsum dbyer med rgyal ba'i dgongs pa mngon du gyur pa'o :
zhes brda sprad /
'di rnams slob ma skyes pa la dpa' mo'i thod pa'i dbang kho na dang /
bud med la dpa' bo'i bum dbang bskur ba gzhung gi dgongs par snang ngo //
de dag gis gsang ba'i dbang thob pas dam tshig spyir bum dbang gi skabs su bshad pa rnams gzhir bzhag :
bye brag tu dam nyams la sogs grib can gyi gnas grogs zas gos spangs te gnas grogs gtsang zhing yid dang mthun par :
zas bcud can za zhing bsil drod snyoms pa'i gos gyon la :
lus 'khor ba'i bya ba la mi 'jug par :
phyag dang bskor ba bya zhing 'khrul 'khor la 'bad :
ngag 'khrul gtam gyi dbang du mi gtong bar :
bla ma la gsol ba 'debs shing rlung bsgom :
yid rnam g.yeng 'khrul pa'i dbang du mi gtong bar :
gtum mo'i bde drod sbar :
rtsa thig rlung gsum gyi spel sbyang bya bar gsungs pas de ltar bgyi'o snyam pa'i 'dun pas 'di'i rjes zlos /
gtso bos ji ltar sogs dbang gi rjes spyi ltar dang las byang gi rjes rim bum dbang gi skabs su bshad pa ltar bya'o //
!
//lnga pa shes rab ye shes kyi dbang la /
dkyil 'khor lte ba zla gam dkar dmar kha sprod mthar pad+ma 'dab bzhi phyogs mdog
/de rgyab 'khor lo rtsibs brgyad phyogs bzhi phyogs mdog dang /
mtshams bzhi mdzes tshon bya /
zla gam rgyab ma dmar po la tshom bu dmar po /
mdun ma dkar po la dkar po /
'dab bzhir phyogs mdog bkod /
rtsibs brgyad la dga' 'khyil re re /
mtha' skor 'ja' ris kyi mu khyud bris pa'i zla gam dkar po la /
pho thod nang 'khor lo rtsibs bzhi'i dbus dang rtsibs la rigs lnga'i sa bon bris pa'i nang du byang sems dkar po dang dkar gsum blugs la dar dkar gyis bkab pa bzhag
/zla gam dmar por mo thod nang pad+ma 'dab bzhi'i dbus dang 'dab lngar yum lnga'i sa bon bris pa'i nang du byang sems dmar po dang mngar gsum blugs la dar dmar gyis bkab pa bzhag
/de rgyab 'dab bzhi'i shar du rnam bum /
lhor dbu rgyan /
nub tu dbang gtor /
byang du rdor dril dang khrus bum /
gzhan yang dpa' bo dang rig ma'i tsakli 'du bya /
rgyan dang mchod gtor spyi ltar bsham /
'di phyin chad gsang dbang dang sbrel nas bskur na phrin las zur du gtang mi dgos la /
dmigs bzlas so so nas bshad pa ltar byed /
re re nas phral na phrin las tshar re'ang gtang na legs /
gang ltar bzlas dmigs khyad par ba ni /
rang nyid spyan ral gzigs gsal ba'i :
yab yum sku yi dkyil 'khor na :
bla ma yi dam mkha' 'gro rnams :
gsal stong yab yum 'khril bar bskyed :
gtso 'khor yab yum mkha' gsang nas :
thugs rje'i rang bzhin byang sems babs :
thod pa la sogs dbang rdzas la :
sib sib nyid du thim par gyur :
ces bsgoms la /
oM AHhU~M:
gu ru de wa DA ki nI pra dz+nyA dz+nyA na sid+d+hi pha la hU~M:
zhes ci nus bgrang /
gzhan snga ma rnams ltar ro //
slob ma la dbang snga ma dang bar bcad na phyi rol du chab btang nang du gral la 'khod pa la /
sems bskyed gsal gdab /
de la 'dir skabs su babs pa sprul pa'i gter ston 'gro 'dul las 'phro gling pa'i gter byon thugs rje chen po don gsal sgron me las /
mchog dbang gnyis pa shes rab ye shes kyi dbang bde stong rang grol zhu ba'i yon du dmigs te maN+Dal phul /
gsol ba 'debs pa 'di'i rjes zlos /
e ma ho :
bla ma dpal chen dbang gi rgyal :
yab yum bde ba'i dkyil 'khor nas :
shes rab ye shes dngos grub dbang :
dga' bzhi'i ngo sprod bskur du gsol :
lan gsum /
bla mas /
kye ho :
skal ldan mos pa'i bu rnams nyon :
theg chen rgya mtsho'i klong dkyil du :
gsang sngags bla med pad sdong 'khrungs :
dga' bzhi'i mdangs ldan dkyil 'khor du :
'jug pa'i skal pa mi ldan pa'i :
log lta mkhan la gsang zhing sbed :
khyed rnams skal ldan bu yin na :
dam tshig sdom pa bsrung nus sam :
zhes dris pa'i lan gsol ba 'di'i rjes zlos /
bla ma dbang gi rgyal po dgongs :
bdag cag skal ldan bu yin pas :
the tshom log lta'i dri ma med :
bla ma dbang gi rgyal po yi :
bka' las mi 'da' dam tshig bsrung :
shes rab ye shes dbang bskur zhu :
lan gsum /
dam tshig bsgrag pa ni /
ho :
skal ldan bu rnams ma yengs nyon :
gsang sngags bla med lam zhugs nas :
bud med mi spangs dang du blang :
dga' bzhi'i ngang du tshul khrims 'dus :
don gyi tshangs spyod 'di yin pas :
tshul khrims sdom pa dam tshig rnams :
bde stong dga' bzhi'i ngang du rdzogs :
dga' bzhi spangs na dngos grub med :
tha mal bab col spyad gyur na :
'khor ba'i gnas su ltung bar 'gyur :
de bas dam la gnas par gyis :
badzra sa ma ya daM:
ji ltar bsgos pa'i dam tshig rnams tshul bzhin bsrung ba'i 'dun pas khas len pa 'di'i rjes zlos /
bla ma dbang gi rgyal po dgongs :
'phyar kha rnam g.yeng byung ba dang :
'chi ba srog la bab gyur kyang :
gsang sngags dam las mi 'da' 'o :
sa ma ya na ra kan :
de nas las bum gyi chus khrus bya zhing /
khyed rang rnams kyis thog med nas bsags pa'i sdig sgrib gang mchis pa dang khyad par gsang ba zab mo'i snod du mi rung ba'i las sgrib ci yod pa thams cad sang sang dag par mos la yi ge brgya pa lhan cig gsung 'tshal :
zhes yig brgya 'dren du gzhug
/de nas lo rgyus bshad pa ni /
kyai ho :
skal ldan mos pa'i bu rnams nyon cig :
spyir gsang sngags kyi chos rnams dbang la ma brten na 'grub par mi 'gyur zhing :
khyad par du sangs rgya bar byed pa la thun mong gi theg pas sangs rgyas mi thob pas :
dbang gsum pa la bsten dgos te :
rtsa rgyud gsang ba snying po las :
thun mong pha mthar byas pa'i tshe :
srod dang tho rangs dus nyid du :
ye shes lha mo rol dbang gis :
'khor lo'i sa la bsgyur bar nges :
zhes gsungs pas :
zab la myur ba shes rab ye shes kyi dbang 'di nyid ni :
skal ldan slob ma rnams la bskur bar bya'o :
de yang bskyed rim la brtan pa ma thob cing :
rtsa thig rlung gsum las su mi rung ba rnams la :
rten 'brel gyi brda mtshon par byed pa rigs kyi phyag mtshan gtod pa dang :
gsang sngags kyi phyag srol mi nyams par bya ba'i phyir du gzungs ma lag tu gtod pa dang :
rtsa thig rlung gsum nyams su len cing nyams len rgyun bsring ba'i phyir du yid rig la bde ba sbyang thabs bstan pa dang :
skal ldan gyi slob ma skye ba snga ma nas gsang sngags kyi chos la sbyangs pa'i 'phro yod pa :
tshe 'dir zab lam la sbyangs nas rtsa thig rlung gsum las su rung ba rnams la dngos su dbang bskur te :
de yang dbang rten btsal nas dbang du bya ba dang :
bla ma la phul nas mkha' gsang byin gyis rlob pa dang :
slob ma la gtad nas mnyam par sbyor zhing dga' bzhi ngo sprod pa'o :
de yang rdo rje slob dpon dus gsum sangs rgyas kun 'dus su bzhugs pa'i g.yas phyogs su pho skyes rnams bsgrigs la rigs kyi dpa' bor bsgom :
g.yon phyogs su mo skyes rnams bsgrigs la rigs kyi dpa' mo'i rang bzhin du gnas pa la :
las byed dpa' mos mdzes pa'i gar bsgyur cing dril bu dpa' bo rnams la gtad par mos shig :
dril bu gtad la /
kye ho :
skal ldan bu rnams nyon :
stong pa snang ba'i rang sgra can :
shes rab yum gyi phyag mtshan 'di :
rigs kyi bu mchog rnams la gtad :
rten 'brel 'di yis mtshon byas nas :
gsang sngags chos la spyod par shog :
las kyi dpa' bos rdo rje gsor zhing dpa' mo rnams la gtad par mos shig :
kye ho :
skal ldan bu rnams nyon :
thugs rje 'gag med rdo rje 'di :
dus gsum rgyal ba'i phrin las yin :
rigs kyi bu mchog khyod la gtad :
rten 'brel 'di yis mtshon byas nas :
gsang sngags chos la spyod par shog :
des rten 'brel gyi brda dbang bskur ba song nas :
pho skyes dpa' bo rnams la mtshan nyid dang ldan pa'i rig ma byin par mos shig :
rig tsaka gtad la /
ho :
skal ldan rigs kyi bu rnams nyon :
kun tu bzang mo'i mkha' dbyings nas :
bde stong mdzes pa'i rnam 'gyur can :
rigs kyi gzungs ma mtshan ldan 'di :
rigs kyi bu mchog khyod la gtad :
ha ri ni sa a b+hi Shiny+tsa hU~M:
mo skyes dpa' mo rnams la mtshan nyid rdzogs pa'i dpa' bo byin par mos shig :
khye'u'i tsakli gtad la /
e ma ho :
skal ldan bu rnams gus pas nyon :
kun tu bzang po'i thugs rje las :
rig stong mdzes pa'i rnam 'gyur can :
rigs kyi dpa' bo mtshan ldan 'di :
skal ldan mos pa'i bu la gtad :
ra tsa hri ya a b+hi Shiny+tsa hU~M:
de ltar gtad pa'i pho mo so sor rjes su chags pa'i sgyu rtsal gyis bde ba sbel bar mos la nyams skyong 'tshal :
hrI:
skal ldan mos pa'i bu rnams nyon :
pho skyes dpa' bo'i pang du ni :
ye shes mkha' 'gro bde ster ma :
sku mdog dkar dmar mdangs dang ldan :
rang dang 'khril sbyor bde nyams skyongs :
rtsa thig rlung gsum smin par gyis :
mo skyes dpa' mo'i pang du ni :
thabs mchog sangs rgyas dpa' bo ni :
sku mdog dkar dmar 'od zer 'bar :
rang dang 'khril sbyor bde nyams skyongs :
rtsa thig rlung gsum smin par gyis :
de dag gis sbyor ba'i chos rnams grub nas :
dngos gzhi'i dbang rten gzugs dang lang tsho phul du byung zhing mtshan nyid dang ldan pa'i gzungs ma'i srin lag nas 'jus te bla ma la 'bul ba'i mos pas 'di'i rjes zlos :
e ma ho :
bla ma dpal chen dbang gi rgyal :
gsang sngags bstan pa'i bdag po la :
shes rab rig ma 'bul ba ni :
sha 'jam sked phra nu ma 'bur :
mnyen lcugs 'khril ldem gzhon tshul can :
dri zhim skad snyan yid 'ong ma :
bla ma dgyes pa'i rnam 'gyur mkhas :
shes rab che zhing byang sems ldan :
g.yo sgyu mig ser phra ma med :
bde ba'i sgra 'byin thabs la mkhas :
yon tan kun tshang rig ma 'di :
dbang gi rgyal po khyed la 'bul :
bzhes nas bdag la dbang bskur zhu :
zhes dmigs rten rtags kyi phyag rgya 'am gzugs brnyan 'bul /
slob dpon rta mgrin du gsal ba'i thugs ka nas 'od zer 'phros :
yum la phog pas gdon bgegs tshar bcad :
dri ma mtha' dag sbyangs nas khyed rang rnams la gtad pa dang 'du shes gsum ldan gyi sgom pa dang bcas te snyoms par zhugs pas dga' bzhi'i ye shes rim par skyes :
dbang bzhi thob :
lam bzhi bsgom pa la dbang :
sku bzhi mngon du 'gyur ba'i skal pa can du byas par mos shig :
gzugs brnyan slar sbyin la /
hrI:
skal ldan bu rnams ma yengs nyon :
yab ni spyan ral gzigs dbang la :
yum ni pad+ma mkha' 'gror skyed :
phung po khams dang skye mched rnams :
lha dang lha mo'i rol par sgoms :
paM las yum gyi pad+ma ni :
dmar po 'dab ma brgyad par sgoms :
hU~M las yab kyi rdo rje ni :
dkar po rtse lnga pa ru sgoms :
pad+ma rdo rje sbyar ba yis :
yi dam lha tshogs yab yum gyi :
zag med thugs rje'i byang sems g.yos :
bde stong rol pa chen por sgoms :
bde ba chung na drag tu skyod :
bde ba che na dal bus skyod :
thig le mi nyams zhe dam bya :
bde ba'i mchod pa bla na med :
yar mchod rgyal ba'i thugs dam bskangs :
mar sbyin sems can sdug bsngal sbyangs :
don gnyis byas nas rang la 'dus :
spyi bor dga' ba'i dkyil 'khor rgyas :
bum pa'i dbang thob bskyed rim sgoms :
sprul pa'i sku yis 'gro don gyis :
kA ya a b+hi Shiny+tsa hU~M:
mgrin par mchog dga'i dkyil 'khor rgyas :
gsang ba'i dbang thob rtsa rlung sgoms :
longs spyod rdzogs skus 'gro don gyis :
wA ka a b+hi Shiny+tsa hU~M:
snying khar dga' bral dkyil 'khor rgyas :
sher dbang thob nas bde stong skyongs :
chos kyi sku yis 'gro don gyis :
tsit+ta a b+hi Shiny+tsa hU~M:
hU~M:
gsang gnas lhan skyes dkyil 'khor rgyas :
bzhi pa'i dbang thob dbyer med sgoms :
ngo bo nyid kyis 'gro don gyis :
zhes dbang don ngo sprad la rjes gnang bya /
bla ma yab yum gnyis dkyil 'khor gyi gtso bo yab yum du gsal ba mnyam par sbyor bas thugs rje'i rang bzhin byang chub sems kyi rgyun babs pa bdud rtsi dang sbyar nas khyed rang rnams lhar gsal ba la byin par mos :
dri bzang bdud rtsi lnga sbyar ba blud la /
thog ma'i rgyal ba thams cad kyis :
rgyal tshab sras po dam pa la :
zag med bdud rtsi'i dbang bskur bzhin :
da lta skal ldan bu khyod la :
byang sems bdud rtsi'i dbang bskur ro :
oM AHhU~M gu ru de ba DA ki nI bo d+hi tsit+ta a mr-ita pany+tsa a b+hi Shiny+tsa hU~M:
thabs shes thod pa mgor bzhag la /
ho :
mkha' dbyings gsang ba'i b+han+d+ha ru :
ye shes lnga ldan bdud rtsi 'di :
phrin las 'grub phyir bu la bskur :
dz+nyA na a b+hi Shiny+tsa hU~M:
dbang rdzas sbyin /
dbu rgyan bkon la /
hU~M:
thog ma'i rgyal ba thams cad kyis :
rgyal tshab sras po dam pa la :
dbu rgyan bkon nas mnga' gsol ltar :
da lta skal ldan bu khyod la :
dbu rgyan rigs lnga'i dbang bskur bas :
sku lngas 'gro don byed par shog :
oM hU~M trAM hrIHAHa b+hi Shiny+tsa hU~M:
gtor mas dbang bskur la /
hrI:
skyon bral pad+ma'i gzhal yas su :
ma dang mkha' 'gro sprin ltar gtibs :
skal ldan bu la dbang bskur bas :
mkha' gsang dag pa'i dbang thob shog :
ma hA su kha a b+hi Shiny+tsa hU~M:
de ltar shes rab ye shes kyi dbang thun mong ma yin pa thob pa yin pas de'i dam tshig rnams ma nyams par bsrung dgos pas 'di ltar thugs la gcag par zhu :
e ma skal ldan rigs kyi bu :
shes rab ye shes dbang gi ni :
dam tshig bsrung bya sems la zhog :
phyi ltar skye dman rigs rnams ni :
bde ba ster ba'i yum yin pas :
log par mi lta dam tshig yin :
nang ltar bla ma'i gsang yum ni :
dngos grub 'byung ba'i gnas yin pas :
rtag tu mchod pa dam tshig yin :
gsang ba bde stong dbyer med 'dir :
zab mo dbang gi 'bras bu rdzogs :
chags zhen 'dzin med dam tshig yin :
dam ni dus gsum rgyal ba'i bka':
de las 'das na rang nyid sreg :
de phyir dam tshig ces su bshad :
dran dang shes bzhin ldan pa yis :
yengs med rgyun du bsrung bar bya :
ji ltar bshad pa'i tha tshig gnyan po las nam yang mi 'da' ba'i g.yar dam srog bzhin btsa' ba'i mos pas 'di'i rjes zlos /
gtso bos ji ltar sogs dbang dang phrin las kyi rjes rim sngar bshad pa ltar bya'o //
!
//drug pa tshig dbang rin po che bskur ba la /
dkyil 'khor thig le dbus dkar /
shar mthing /
lho ser /
nub dmar /
byang ljang khu lnga po re re'ang kha dog lnga pa'i mu khyud dang /
mtha' skor mu khyud kha dog lnga ldan gyis bskor ba'i dbus dang phyogs bzhir mchod rten dkar mthing ser dmar ljang gu lnga dang me long re re bzhag
/mtshams bzhir mar me dang shel rdo re re bkod /
gtor mchod spyi ltar bsham /
las byang gtang dgos min dbang snga ma dang sbrel min skabs bstun bya dgos la /
bzlas dmigs kyi khyad par ni /
bla ma rdo rje slob dpon gyi :
thugs ka'i hU~M las 'od 'phros pas :
rgyal ba byang sems thugs rgyud bskul :
'od zer hU~M gi rnam pa can :
tshur 'dus mchod rten la sogs pa'i :
dbang gi rdzas la thim par bsam :
hU~M hU~M hU~M hU~M hU~M:
zhes pa'i dzapa? dbyangs 'then /
slob ma la khrus bya /
sems bskyed gsal gdab la /
'dir 'gro 'dul las 'phro gling pa'i zab gter thugs rje chen po don gsal sgron me'i /
mchog dbang gsum pa tshig dbang sems nyid rang grol bskur ba la thog mar zhu ba'i yon du maN+Dal phul /
gsol ba 'debs pa 'di'i rjes zlos /
e ma ho :
rgyal ba kun 'dus chos kyi rje :
gnas lugs ston pa'i bla ma dgongs :
bdag sogs 'khor ba'i sems can rnams :
ma rig mun pa'i gling du chud :
thugs rje'i sgron me spar mdzad nas :
rang rig dbang mchog bskur du gsol :
lan gsum /
hU~M:
nga ni mthu stobs bdag po ste :
nyon mongs dug lnga rtsad nas gcod :
nga ni 'od gsal sgron me ste :
'gro ba'i mun pa sel bar byed :
nga ni dbang mchog rgyal po ste :
rang rig rtogs pa'i dbang bskur ro :
zhes gnang ba sbyin la dmigs pa 'bogs pa ni /
rigs kyi bu rnams ma yengs par nyon cig :
khyed rang rnams spyan ral gzigs su gsal ba'i spyi bor hU~M dkar po :
mgrin par hU~M dmar po :
snying gar hU~M sngon po :
lte bar hU~M ser po :
gsang gnas su hU~M ljang gu rnams sgoms shig :
des thugs rang byung gi dbang zhu ba'i snod du rung bar byed pa'o :
me long dang mchod rten dkar po'i dbang spyi bor bskur bas bud+d+ha rigs kyi dbang thob par sgoms shig :
me long ngos su mchod rten dkar po shar ba spyi bor bzhag pa sogs 'og ma rnams la'ang 'gre
/hU~M:
bud+d+ha spyan ral gzigs dbang gi :
thugs rten lhun grub mchod rten 'dis :
skal ldan bu la dbang bskur bas :
gti mug 'dzin pa rang grol zhing :
chos dbyings ye shes don rtogs nas :
lhun grub thugs kyi dbang thob shog :
tsit+ta a b+hi Shiny+tsa hU~M:
me long dang mchod rten sngon po'i dbang snying gar bskur bas rdo rje'i rigs kyi dbang thob par sgoms shig :
hU~M:
badzra spyan ral gzigs dbang gi :
thugs rten 'gyur med mchod rten 'dis :
skal ldan bu la dbang bskur bas :
zhe sdang 'dzin pa rang grol zhing :
me long ye shes don rtogs nas :
'gyur med thugs kyi dbang thob shog :
tsit+ta a b+hi Shiny+tsa hU~M:
me long dang mchod rten ser po'i dbang lte bar bskur bas rin chen rigs kyi dbang thob par sgoms shig :
hU~M:
rat+na spyan ral gzigs dbang gi :
thugs rten rang byung mchod rten 'dis :
skal ldan bu la dbang bskur bas :
nga rgyal 'dzin pa rang grol zhing :
mnyam nyid ye shes don rtogs nas :
rang byung thugs kyi dbang thob shog :
tsit+ta a b+hi Shiny+tsa hU~M:
me long dang mchod rten dmar po'i dbang mgrin par bskur bas pad+ma rigs kyi dbang thob par sgoms shig :
hU~M:
pad+ma spyan ral gzigs dbang gi :
thugs rten rang gsal mchod rten 'dis :
skal ldan bu la dbang bskur bas :
'dod chags 'dzin pa rang grol zhing :
sor rtog ye shes don rtogs nas :
rang gsal thugs kyi dbang thob shog :
tsit+ta a b+hi Shiny+tsa hU~M:
me long dang mchod rten ljang gu'i dbang gsang gnas su bskur bas las kyi rigs kyi dbang thob par sgoms shig :
hU~M:
karma spyan ral gzigs dbang gi :
thugs rten thogs med mchod rten 'dis :
skal ldan bu la dbang bskur bas :
phrag dog 'dzin pa rang grol zhing :
bya grub ye shes don rtogs nas :
thogs med thugs kyi dbang thob shog :
tsit+ta a b+hi Shiny+tsa hU~M:
mar me bzhi dang shel rdo rnams thogs la /
dbyings dang ye shes dbyer med pa :
gsal stong dag pa rang gi sems :
rang ngo shes shing rang sa zin :
'khrul med thugs kyi dbang thob shog :
tsit+ta a b+hi Shiny+tsa hU~M:
dbyings stong pa nyid dang rang gsal gyi ye shes gdod nas zung du 'jug pa chos thams cad kyi gnas lugs dang rang gi sems nyid dbyer mi phyed pa brda 'di dag gis mtshon par gyis shig :
shel rdo'am shel dwangs pa mig la bkab nas dkyil 'khor dang dbang rdzas la bltar bcol te /
hU~M:
dri med chos sku'i mkha' dbyings su :
thugs rje 'gag med 'od zer 'bar :
zhing khams gsal snang 'di nyid kyang :
sems nyid ngang du dbang thob shog :
tsit+ta a b+hi Shiny+tsa hU~M:
skal ldan rigs kyi bu rnams nyon :
rgyu las ma byung rkyen gyis ma bskyed pa :
rang byung ngo bo lhun grub don gyi lha :
'di don rtogs pa dbang gi ngo bo yin :
ci snang ci srid chos rnams thams cad kun :
rang dbang 'dus pa dbang gi nges tshig yin :
dbang gi dbye ba rnam grangs mang bshad kyang :
'di ru ma 'dus dbang mchog yod ma yin :
zhes brjod la shel gzhan du bzhag
/slar yang khyed rang rnams lus gnad legs par chos la man ngag gnad kyi ngo sprod 'di la rtse gcig tu gsan cing de'i don la mnyam par 'jog par zhu :
e ma zab mo gsang ba'i bcud :
bla med theg pa'i snying po 'di :
sems can kun la gnas mod kyang :
rtogs pa'i skal pa mi ldan pas :
'khor ba'i mtsho las thar mi 'gyur :
des na las can 'ga' yi don :
bla med snying po'i don rtogs phyir :
zab mo gsang ba'i gdams pa bstan :
dngos po gshis kyi gnas lugs la :
blos brtags brjod pa'i tshig las 'das :
ka dag rang byung mtshon dpe bral :
'gyur med rdo rje'i sku ru bzhugs :
rang byung ye shes rdzogs pa chen po'i don :
rang la gnas te gzhan la 'tshol mi dgos :
byar med rtsol bral rig pa'i klong du 'dus :
de ltar ma rtogs blo chung gang zag rnams :
spang blang 'du shes mtshan ma'i sgrog tu tshud :
ltar snang dag la mngon par zhen pa yis :
bskal par 'bad kyang grol bar mi srid cing :
de bas yang dag rdzogs pa chen po'i don :
dgongs pa'i yang bcud 'di la 'dris par gyis :
skyon zhes bya ba ming du btags pa 'di :
ye nas yod ma myong ste rtsa ba chod :
yon tan zhes byar ming du btags pa 'di :
rtsol sgrub mi dgos ye nas rang la rdzogs :
skyon yon gnyis las 'das pa'i ye shes 'di :
ka dag spros bral tsam las mtshon du med :
snang stong gnyis su 'dzin pa 'khrul pa'i lam :
ye nas dngos por ma grub snang ma myong :
gdod nas 'gyur ba med de stong ma myong :
snang stong gnyis las 'das pa'i sems nyid 'di :
ye nas 'ching byed med de grol mi dgos :
rtsal snang rang shar rig pa'i dkyil 'khor la :
ye nas 'dzin pa bral te grol mi dgos :
rang byung snying po'i don nyid ngo 'phrod pas :
yin min rtsis btab med de grol mi dgos :
grol zhes btags pa'i tha snyad sna tshogs kun :
drang don yin te nges pa'i don ma yin :
grol 'khrul gnyis las 'das pa'i sems nyid 'di :
bla ma'i drin gyis rtogs pa'i nges tshig la :
grol zhes tha snyad tsam du btags pa yin :
ka dag gnas lugs rang byung la sogs pa'i :
mtshon byed tshig ni phyogs re tsam yin te :
'di yin zhes pa'i tshig gi lam dang bral :
'di min zhes su gang yang bkag pa med :
yin min gnyis las 'das pa'i sems nyid 'di :
bla ma'i drin gyis rtogs pa'i nges tshig la :
sgro 'dogs chod ces ming du btags pa yin :
rgyu rkyen gnyis las 'das pa'i sems nyid 'di :
rtag chad gnyis kyi mtha' las ye nas grol :
mtha' bral rang mtshang rig pa'i man ngag 'di :
bla med byang chub mchog gi lam chen yin :
man ngag mngon du gyur pa'i dgongs pa la :
mthar phyin sangs rgyas zhes byar ming du btags :
sangs rgyas che ba'i yon tan bsam 'das kyang :
rang byung ye shes rtogs pa'i ngo bo yin :
zab mo gsang ba'i rgyud sde bsam 'das kyang :
sangs rgyas mkhyen pa'i ye shes ma 'gags pas :
'gro ba gang 'dul don du gsungs pa yin :
de ltar gsungs pa'i rgyud sde sna tshogs kyang :
rang gi sems nyid rtogs pa'i ngo bo las :
gzhan du tha dad ma sems snying gi bu :
'di 'dra'i man ngag gsang chen dam pa 'di :
'khor ba'i rtsa ba gcod pa'i satwa re yin :
'khrul grol 'dzin pa gcod pa'i ral gri yin :
re dogs rtsa ba gcod pa'i sman chen yin :
man ngag kun gyi bcud phyung snying po yin :
drang don grub mtha'i blo yis 'di mi mthong :
tha snyad tshig phyir 'brangs pas mtha' mi chod :
blun sgom long ba'i mig gis don mi mthong :
rtogs pa bkag sgom rem yang gol ba'i lam :
rtsol bral rang byung don 'di sus rtogs pa :
snang srid 'khor 'das rgyal ba'i zhing 'dir grol :
spang blang gnyis med bde chen ngang der rol :
des bzhi pa'i dbang bskur thob pa yin pas khyad par chen po'i dam tshig bzhi la rgyun du slob pa'i mos pas 'di'i rjes zlos /
gtso bos ji ltar sogs dang rjes rim snga ma rnams kyis 'gre'o /
!
/bdun pa rig pa rtsal gyi dbang bskur ba la /
dkyil 'khor dbus lte mthing ga la mu khyud kha dog rim lngas bskor ba /
de rgyab mu khyud rim pa bzhi mthing ga
/de rgyab mu khyud la rigs lnga yab yum gyi snying po rigs kyi mdog mtshungs /
de rgyab mu khyud yangs pa la 'ja' zer thig le thig phran lu gu rgyud sogs chos nyid mngon sum gyi 'char tshul rnams bris pa'i dbus su spyan ral gzigs kyi sku rin po che las grub pa bzhag
/mthar dar kha dog lnga so sor bting ba'i steng du kha dog sna tshogs pa'i snod rnams su chu la tshon gyis kha dog bsgyur ba lta bu'i bcud kyang de mtshungs blugs pa dang /
shel rdo me long bkod /
bla ma brgyud pa'i gsol 'debs dang byin 'beb nan du bya /
rdor sems sku dar sna tshogs kyi na bza' gsol ba la khrus gsol /
slob ma la dbang snga ma'i 'phros yin na khrus sogs mi dgos pas /
de nas thugs rje chen po don gsal sgron me'i dbang bskur mthar thug rig pa'i rtsal dbang 'od snang rang grol zhu ba'i yon du maN+Dal phul /
gsol ba 'debs pa 'di'i rjes zlos /
e ma ho :
rdo rje slob dpon thugs rje'i 'od zer gyis :
bdag sogs 'khor ba'i sems can thams cad kyi :
ma rig gti mug mun pa sel du gsol :
ye shes rang snang dbang mchog bskur du gsol :
lan gsum /
de nas DA dril dbyangs bcas dpon slob thun mong du brgyud pa'i bla ma la gsol 'debs drag tu bya /
slob dpon gyi phyag g.yas g.yon gyis rdor sems sku dang shel rdo me long thogs la /
e ma ho :
las dang skal bar ldan pa'i bu slob kun :
tshe rabs sngon nas smon lam las dag pas :
tshe 'dir dal 'byor mi lus rin chen thob :
skal pa bzang bas dam pa'i chos dang mjal :
khyad par yang zab bla med rtsal dbang 'di :
sdig sgrib che chung med par grol ba'i dbang :
na so rgan gzhon med par 'tshang rgya'i chos :
gdams pa 'di ni gzhan las khyad par 'phags :
dpe don rtags gsum 'dzom pa'i ngo sprod kyis :
sangs rgyas gzhan nas mi 'tshol rang la rnyed :
ltos shig ltos shig gsal byed me long nang :
bltas pas ye shes rang snang dkyil 'khor gsal :
phyi nas shar ba ma yin nang na gnas :
ma dag sha khrag lus la brten pa yis :
rgyun du mi gsal rten 'brel gnad kyis gsal :
da lta dbang gi dkyil 'khor la brten nas :
ye shes rang snang rang ngo 'phrod pa yin :
'di la nyams len brtson pa'i las can rnams :
tshe 'dir zag med 'ja' lus thob par 'gyur :
g.yeng ba che bas nyams len ma 'grub kyang :
da lta dbang gi ngo sprod thob pa yis :
bar dor chos nyid 'od snang shar ba'i dus :
da lta'i ngo sprod dran pa'i skad cig la :
longs spyod rdzogs skur 'tshang rgya the tshom med :
ces dang /
de'ang zhing khams mthing ga'i mdog ni chos dbyings mtshon byed do :
dbus su spyan ral gzigs kyi sku bzhugs pa ni chos kyi dbyings nas chos sku gzugs skur bzhengs pa'i brda' 'o :
mu khyud kha dog lnga ldan du bskor ba ni :
rang snang ye shes lnga ldan la rgyun chad med pa'i brda'o :
snying po yi ge kha dog lnga ldan du gsal ba ni dug lnga sel byed kyi chos ston pa'i brda'o :
rma bya ris dang :
za 'og ris rnams la kha dog lnga ldan du yod pa ni :
zhing khams lnga ldan rang la gnas pa'i brda'o :
thig le dang thig phran mu khyud rnams gsal ba ni :
zhing khams dang sku la 'du 'bral med par gnas pa'i brda'o :
rin po che'i snod sna tshogs pa'i nang du bcud sna tshogs gnas pa ni :
bcud sna tshogs su snang yang chos kyi dbyings las ma g.yos pa'i brda'o :
shel dang me long kha dog nges pa can du ma grub pa ni :
dbyings kyi rang bzhin nyid la kha dog tu ma grub pa'i brda'o :
shel dang me long gi nang du kha dog sna tshogs gsal ba ni :
dbyings kyi rig pa'i rang gdangs la chos thams cad gsal ba'i brda'o :
de ltar rtsal dbang 'od snang rang grol gyi don bsdus pa ni :
gzhi gnas lugs kyi rang rtsal 'od du snang ba de nyid :
lam nyams len gyi 'od snang du ngo sprod :
'od snang rang gdangs su shes pas dbang thob :
ye nas 'ching byed med pa'i don rtogs pas rang grol :
de ltar zab mo dbang gi mthar thug pa rig pa'i rtsal dbang :
ngo sprod kyi mthar thug pa ye shes rang snang gi ngo sprod :
nyams len gyi mthar thug pa gsal snang gcig rdzogs kyi man ngag :
gegs sel gyi mthar thug pa blo bral gyi gsal 'debs :
bogs 'don gyi mthar thug pa rang byung 'od gsal :
'bras bu'i mthar thug pa dbyings rig mngon gyur :
la zla'i mthar thug pa 'dzin brjod dang bral ba'o :
de ltar ngo sprad pa'i don la thag chod kyi nges shes dang ldan pas nyams len la yun bsrings te gdod ma'i gzhi dbyings chen por tshe gcig gis btsan sa zin par mdzad 'tshal /
zhes dang mtshams sbyor spyi ltar byas la shis brjod rgyas par spel /
de ltar na de dag rnams kyi sgo nas ngo mtshar sprul pa'i gter ston 'gro 'dul las 'phro gling pa'i zab gter gyi nang tshan /
thugs rje chen po don gsal sgron me'i dbang bskur gyi bya ba yongs su rdzogs pa grub pa yin pas sogs kyis mtshams sbyar la dam tshig bsgrag bzung bya /
de nas gtang rag kyang /
rgyud las :
gsang sngags dbang gi bla ma la :
yul 'khor bu dang chung ma dang :
rta glang gser g.yu 'bru dang ni :
rang gi lus kyang bran du 'bul :
bsod nams tshogs chen rdzogs byas na :
gzugs sku'i sa bon theb par 'gyur :
zhes gsungs pas bka' drin gsol ba'i yon du dmigs te maN+Dal phul /
zhes gtang rag maN+Dal /
lus 'bul /
dge bsngo bcas kyis dbang grub /
phrin las kyi rjes rim gong du smos pa ltar ro //
bla med don gsal sgron me'i dkyil 'khor du //
mkha' khyab 'gro kun smin grol zung 'jug gis //
'jig rten dbang phyug sku dang ye shes brnyes //
sangs rgyas phrin las bsam yas mdzad gyur cig
/ces zab chos 'di nyid kyi bka' srol dbyings su thims pa las slar yang /
pad+ma'i zhal tshab thams cad mkhyen gzigs 7pad+ma 'od gsal mdo sngags gling pa'i bka' drin las bstan pa'i nyi ma gsar du 'char ba'i zhabs tog tu dmigs nas /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por gter gzhung nyid bklag chog tu bsdebs pa dge legs 'phel //

//
