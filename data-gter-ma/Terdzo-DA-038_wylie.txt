@#//
dwags po gsang lam bla sgrub kyi zin bris nyung gsal go bder bkod pa ye shes rang gsal zhes bya ba bzhugs so //
na mo gu ru puN+ya rat+nA ya /
rgyal bas lung gis bsngags pa'i nyin mor byed //
bstan 'dzin rgyu skar phreng ba zil gyis gnon //
snying po'i bstan bdag srid zhi yongs kyi mgon //
dge slong 'tsho byed zhabs la gus phyag 'tshal //
gang gi zab rgyas chos 'khor las //
grol ba bzhi ldan gseng lam mchog
/lo zlas chos sku dri med zhal //
mthong bar 'dod na 'dir 'bad 'tshal //
de la chos rgyal zla 'od gzhon nus ma 'ongs snying po'i lam bzang don du gnyer ba rnams la brtse bas dgongs te gseng lam bla ma sgrub pa'i man ngag thos grol khyad par 'phags pa 'di nyid sgam po gdar ri'i brag sgom zhwa'i mgul na gter du sbas pa /
rje nyid kyi zhal slob skyes sgom ye shes rdo rje'i rnam 'phrul rig 'dzin 'ja' tshon snying pos spyan drangs te skal ldan mang po la mchog gi dngos grub bstsal bar mdzad pa'i zab chos nyams su len pa'i tshul la gnyis /
gzhung don rgyas pa'i lugs /
man ngag mdor bsdus pa'i tshul lo //
dang po ni /
thun mong blo ldog rnam bzhi rgyud la 'byongs nas /
thun min sngon 'gro gsag sbyong rnams 'bum ther ram rtags thon bar du 'bad /
de nas gnas 'gyu gtan la dbab pa sogs kyi dgongs don ltar zhi gnas kyis gzhi bting /
lhag mthong rang ngo 'phrod par byas te phyag chen lhan cig skyes sbyor gyi nyams len gcig rkya pher ba bya /
bogs 'don du rdo rje rnal 'byor ma'i sgom bzlas la 'bad pas bde stong zung 'jug gi ye shes mngon du 'gyur ba dang /
bar do drug gi khrid rim so sor brtan pa thob pa la sbyang /
rgyun gyi nyams len dang mthar thug gi skyel so bla ma gsang sgrub la mi tshe dril te sgom med chen po mi slob pa'i zung 'jug tshe 'dir mngon du 'grub par bya ba yin 'dug kyang /
deng sang dus skal brtson 'grus kun gyi dbang las skal bzang re re tsam gyi spyod yul du zad do //
gnyis pa man ngag mdor bsdus pa'i tshul la'ang /
rab lo sgrub sbrel ma /
'bring zla gsum ma /
tha ma bdun phrag gsum du nyams su len pa ste /
de'ang chos rgyal dwags po lha rjes 'ja' tshon snying po la dag pa'i snang bar zhal gdams bstsal pa las /
'dir phyi nang gsang gsum phyes la /
phyi sgrub kyi dus su bla ma dkon mchog spyi gtsug gam mdun du dmigs te maN+Dal dang gsol 'debs bya /
nang sgrub la phag mo'i bsnyen pa byed /
gsang sgrub la bla ma thugs kar bsgom zhing 'bru gsum yid bzlas byed /
yang gsang de kho na nyid shin tu spros med kyi mthar thug bya byed dang bral ba sgom chen ces tha snyad tsam tshig tsam du zad pa'o //
zhes pa'i don bzhin lag tu blang ba la'ang /
thog mar dal 'byor rnyed dka'/
mi rtag 'chi ba /
las 'bras bslu med /
'khor ba'i nyes dmigs dran pas skyo shas nges 'byung gis blo chos su 'gro ba gzhir byas te /
bsnyen sgrub bdun gsum ma la dper mtshon na /
bdun dang por phyi sgrub ni /
gong ma'i sgrub gnas byin rlabs chags pa'am /
yid mthun dben pa'i gnas byi dor byas la bka' brgyud bla ma'i sku brnyan gtsor byas rten bkram pa'i mdun du /
stegs gtsang ma la maN+Dal gnyis 'dzom na che zhing legs pa la sgrub pa'i rten du bya ste /
dri bzang dang ba byung gis chag chag btab /
me tog gam 'bru dkar gyi tshom bu gtso 'khor lnga bkod /
de'i mdun du mchod pa'i maN+Dal gyi chas dang /
chu gnyis nyer spyod lnga sogs gang rgyas bsham /
'brug lugs su dgong mor gtor 'bul chags med mdzad srol yod 'dug pa de ltar byed na nang sgrub skabs su bshad pa'i gtor 'bul dang /
nub dang por 'dir tshogs chas kyang bsdog
/lha'i rnal 'byor dang sngon rjes kyi 'don bya dgos rigs phag mo shes na legs /
de min rnal 'byor ma'i rigs gang rung zhig la bsten dgos pas /
thog mar de'i lugs kyi sngon 'gro gtor ma btang la bgegs bskrad /
mtshams tho brtsegs la srung 'khor bsgom /
de nas mi 'grul gtong len sogs spangs la 'grub na smra ba'ang bcad /
dgong thun gyi cha phyi dror babs pa na stan bde bar 'dug
/dran pa mi g.yeng ba'i dam bca' byas te skyabs yul gsal 'debs pa'i tshig
/rang nyid lha'i gsal snang wal tsam gyi spyi bor sogs brjod pa'i skabs /
rang nyid rdo rje rnal 'byor ma lta bu'i lhar dran tsam bya /
spyi bor dmigs pa stabs mi bde na mdun gyi bar snang nas zhal tshur gzigs sgom yang rung bas /
pad zla'i gdan la rtsa ba'i bla ma nyid 'dzam gling grags pa'i rnam pa can /
de'i dbu thog nas yar la brgyud pa'i bla ma rnams rdo rje 'chang la thug gi bar du tho brtsegs dang /
mtha' skor du bka' brgyud bla ma rgyal ba sras bcas yi dam mkha' 'gro chos skyong gi tshogs sprin 'khrigs pa ltar bzhugs pa la /
bdag sogs rigs drug gis bsdus pa'i mkha' khyab kyi sems can thams cad gus pa chen pos skyabs 'gro 'ur di re brjod par mos la /
sangs rgyas chos tshogs nyer gcig tsam dang /
ji snyed su dag ma lan gcig brjod /
tshig lhug pa'i skyabs 'gro nyid gsag bya dngos yin pas /
bla ma la skyabs su mchi'o man chad drug skor brgya rtsa tsam brjod /
bdag dang snang ba thams cad sogs brjod pas smon 'jug gis sems bskyed dang tshad med bzhi gsal btab pa lan gsum bya /
de rjes skyabs yul khrom tshogs tho brtsegs thams cad rtsa ba'i bla ma la thim /
de 'od du zhu nas rang la thim par mos /
nang gsang dang sbrel ba sogs bsdus pa'i skabs /
'dir skyabs yul mi bsdu bar de ka la tshogs mgron bsnan pas kyang chog
/rig 'dzin 'ja' tshon zhal shes rgyal tshab grags pa mchog dbyangs nas gsan pa ltar na /
skyabs yul rgyas pa brgyud pa yongs rdzogs tho brtsegs su bzhugs pa'ang tai lo pa'i phyogs bzhir bka' bzhi brgyud pa tshang bar gsal gdab /
'bring por bka' bzhi brgyud pa mi dgos /
bsdus par rtsa brgyud bla ma kun 'dus 'ja' tshon snying po'i spyi bor dwags po lha rje gsal btab la dwags po'i spyi bor rdo rje 'chang bsgom pas chog par gsungs so //
de nas tshogs gsag pa la tshogs zhing ni /
mdun gyi nam mkhar bde ba can gyi bkod pa lta bu'i sa phyogs /
pho brang /
khri gdan /
mchod rdzas kyi bye brag bsam gyis mi khyab pa dang ldan par mos la /
thams cad du ni sogs byin rlabs bzhi skor dang /
ma lus sems mgon sogs phyogs bcu'i zhing khams nas tshogs zhing rnams spyan drangs te sngags brjod pas /
dbus su rtsa ba'i bla ma nyid chos rje sgam po pa'i rnam pa /
dbu thog nas brgyud pa'i bla ma tho brtsegs /
mtha' skor rtsa brgyud bla ma gzhan dang yi dam rgyal ba sras dang slob ma'i tshogs /
mkha' 'gro chos skyong rnams kyis rim pas bskor te bzhugs pa la lha mo'i tshogs kyis sku khrus gsol bar mos la khrus sngags kho na'am /
spro na ji ltar bltams pa sogs sh+lo ka gcig brjod /
lus zhing gi rdul snyed du sprul nas phyag 'tshal bar mos la gang gi drin gyis sogs sh+lo ka gnyis po brjod pa dang sbrags la dngos su phyag brgya rtsa 'tshal gzhan yang phyag 'tshal ba'i tshig
/ji snyed su dag sogs sh+lo ka bzhi dang /
sangs rgyas thams cad 'dus pa'i sku sogs gang 'os brjod kyang chog
/de nas mchod pa'i maN+Dal lag len spyi ltar bya ba bzhin du tshig lhug pas tshom bu so bdun ma bkod /
sa gzhi spos byugs sh+lo kas tshar brgya 'bul /
mnyes byed maN+Dal sogs dang /
me tog dam pa nas /
phyag 'tshal mchod par bgyi /
zhes pa'i bar yang brjod /
phyi nang gsang mchod rgyas par spro na /
rab 'byams rgya mtsho dang /
kha dog dbyibs legs sogs tshigs bcad spyi 'gro sbyar chog la /
bsdu na sngags mchod kho na bya /
'bring du byed na chos gling gsung /
rgyal ba dngos byon chos rje sgam po pa //
rab 'byams tshogs zhing rgya mtshor bcas pa la //
me tog bdug spos snang gsal dri chab bshos //
gzugs sgra dri ro reg bya'i mchod sprin dang //
snang stong dbyer med zung 'jug bde ba che //
rnam kun mchog ldan 'khor lor rtag rol pa'i //
mkha' khyab blo las 'das pa'i ngang du 'bul //
tshogs gnyis rdzogs shing sgrib gnyis gnas dag ste //
dkon mchog bla ma'i go 'phang thob par shog
/oM badzra puSh+pe AHhU~M swA hA/
nas /
shab+da'i bar /
badzra rU pa /
shab+da /
gan+d+he /
ra sa /
spar+she /
ma hA su kha rnams sbyar bas mchod /
'dod chags zhe sdang sogs kyis bshags pa man chad yan lag lhag ma rnams kyang sbyar /
de nas gsol ba gdab pa ni /
rang nyid dus gsum rgyal yum sogs brjod la /
rang rdo rje rnal 'byor mar gsal ba'i snying khar rin po che'i khri pad+ma nyi zla dar zab brtsegs pa'i gdan la rtsa ba'i bla ma nyid 'dzam gling grags pa'i rnam par bzhugs pa dang /
sngar gyi tshogs zhing rnams kyang mos gus kyi rten dang gsol ba 'debs pa'i yul du byas te /
ma nam bzhi skor stong phrag nas brgya rtsa yan ci 'grub dang /
bdag dang sems can thams cad kyi blo chos su 'gro bar byin gyis brlab tu gsol /
sogs 'dod don gsol ba'ang skabs skabs brjod de gsol 'debs brgya rtsa la 'dod gsol nyer gcig brjod pa'am /
'grub na gnyis ka sbrel nas bsags kyang shin tu legs so //
mthar mdun gyi nam mkhar bzhugs pa'i mtha' skor thams cad rim par nang ma la thim nas thams cad gtso bo la 'dus /
de 'od du zhu nas snying ga'i bla ma la thim /
mos gus drag tu bskyed /
bla ma 'od du zhu /
sku'i cha 'od zer dkar po'i rnam pas rang gi lus /
gsung gi cha 'od zer dmar po'i rnam pas ngag
/thugs 'od zer sngon po'i rnam pas rang gi sems la thim pas bla ma'i gsang ba gsum dang rang gi sgo gsum dbyer med du gyur par mos la thugs yid bsres te ci gnas su mnyam par bzhag
/de las ldang ba na /
skye zhing skye ba sogs /
dge ba 'di yis sogs brjod la dge ba bsngo zhing shis brjod spyi mthun byas la thun grol /
slar srod thun la skyabs yul gsal gdab nas brtsam /
gsol 'debs bsdu ldang yan song nas gtor 'bul spro na nang sgrub ltar bya /
nub dang po la phag mo lta bu'i tshogs mchod kyang phul la bsngo smon shis brjod sogs gsang ba spyi'i 'gros ltar ro //
phyir nangs nas thun bzhir gcod pa'i re re bzhin mchod pa gsar du brje grub na shin tu legs /
ma 'byor na'ang kha gso sogs ci 'byor tshogs rdzogs pa'i ched yin pas gal che /
de dag ni phyi sgrub kyi rim pa ste 'di la skyabs sems /
phyag mchod /
maN+Dal /
gsol 'debs rnams gtso bor bya dgos pa yin no //
bdun gnyis par nang sgrub ni /
stegs bu'i steng sgrub pa'i maN+Dal gyi mdun du bla gtor zlum po rgyan ldan /
g.yas g.yon gang bder gter bdag gtor 'bul dkar bshos zlum po la mdun dang g.yon du zlum po /
g.yas dang rgyab tu zur gsum ste 'khor bzhi dang mtheb kyus bskor ba bsham /
mchod pa sogs gsar du brje /
rang gi mdun du bdud rtsi ril bu dang ldan pa'i nang mchod ka pA la /
thod pa'i DA ru dang rkang gling /
dmar gsur tshil bu rnams bsdogs /
tshogs kyi yo byad /
gser skyems sogs kyang 'du byas la /
dgong thun skabs /
nyams len sngon 'gro dngos gzhi rjes gsum yod pa las /
dang po ni /
phyi sgrub skyabs yul gsal 'debs nas /
bla ma rang la bsdu ba'i bar tshang ba btang /
grangs brgya phrag dgos pa rnams tshar bdun re tsam la bsdu /
de nas gnyis pa la bskyed bzlas gnyis kyi dang po bdag bskyed ni /
swa b+hA ba sogs dang /
raM yaM khaM gis gzung 'dzin thams cad stong par sbyang /
de'i ngang las skad cig gis chu las nya ldangs pa'i tshul du rang nyid rdo rje phag mo gnas bzhir yi ge bcas gsal gdab /
de'i 'od zer gyis ye shes pa spyan drangs mdun gyi nam mkhar sprin 'khrigs pa ltar bzhugs par bsams la /
dmar gsur btang /
DA ma ru 'khrol cing sngags brjod pa'i mthar rkang gling 'bud /
sa bon gyi yig 'bru las 'phros pa'i lha mo dpag tu med pas mchod cing bstod par dmigs la mchod bstod kyi tshig brjod pa'i mthar dam ye bsre /
slar yang dbang lnga rigs lha spyan drangs pa rnams kyis dbang bskur cing rnam snang sprul sku'i cha lugs can gyis rgyas gdab /
dmigs pa gong dang mtshungs pas rang nyid la mchod cing bstod la lha'i nga rgyal drag tu bskyed /
gsal snang thon nges su sems bzung /
snang sems stong nyid gsum ro mnyam pa'i dag sbyor la bslab bo //
gnyis pa bzlas pa'i skabs 'dir /
gzhung dang rgyal tshab gsung mthun par snang grags lha sngags su gsal btab pa tsam gsungs /
dwags po lugs su snying khar pad nyi'i steng sa bon sngags phreng dang /
'brug lugs su lte bar nyi ma'i steng sa bon sngags phreng bsgom par bzhed /
las dang po pa la phyi ma gnyis ltar legs par snang bas /
sa bon baM yig gi mthar oM gsum ma'i sngags phreng g.yas skor yig ngo nang bstan du bkod nas g.yon du 'khor ba /
thams cad kyang kha dog dmar ser mar me ltar gsal la 'od 'bar ba bsgoms te bzlas pa'i gzhi gsal thebs nas sngags phreng nyid klog pa'i tshul gyis bzla /
de la sems brtan nas sngags phreng g.yon skor drag tu 'khor ba las dmar po shas che ba'i 'od zer sna lnga phyogs bcur 'phros /
rgyal ba sras bcas mchod cing byin rlabs bsdus /
snod bcud kyi dngos 'dzin dang nyes skyon sbyangs /
snod kyi 'jig rten rang byung chos 'byung gi gzhal yas khang /
bcud kyi sems can rdo rje rnal 'byor ma'i sku 'ba' zhig par gyur nas rdo rje'i sngags sgras zhing kun khyab /
de thams cad kyang rang sems stong pa nyid kyi rang bzhin las ma g.yos par shes pa'i dran pa dang ma bral ba'i ngang /
bzlas pa'i skyon rnams spangs la snying po ngag bzlas thun re la stong phrag re las mi nyung ba bya'o //
gsum pa rjes thun mtshams la babs pa'i tshe /
nang mchod bsang sbyang /
sha lnga bdud rtsi lnga sbyang rtogs sbar gsum gyi dgongs pas dam tshig gi rdzas su byin gyis brlab pa sogs 'don cha rnams gzhung gsal ltar la /
'bar ba'i phyag rgya smin mtshams su g.yon skor byas la /
pheM sogs gong gi spyan 'dren gyi sngags brjod pas /
rang dang 'dra ba'i rje btsun ma la bla ma yi dam sangs rgyas byang sems mkha' 'gro chos srung nor lha gter bdag gi tshogs kyis bskor ba nam mkha' gang ba tsam byon /
thams cad kyang rdo rje rnal 'byor ma'i rnam par sad nas bar snang du bzhugs par mos la mchod pa dang bstod pa 'bul /
bdud rtsi ka pA la lag g.yas su thogs la /
chang sna bzhi yi chang phud sogs brjod pa'i mthar stegs su bzhag
/lag g.yas pas DA ma ru 'khrol /
g.yon pa'i mtheb srin sbyar bas bdud rtsi 'thor tshul gzhung gsal lan gsum la /
sngags tshar re brjod cing dmigs pa dang sprad de phyi nang mchod rdzas bcas byin brlab gsum bya /
brgyud mchod tshig lhug pa ltar byas kyang legs mod /
tshigs bcad chos gling gsung ltar /
oM gsum ma tshar gcig dang /
rdo rje 'chang chen rdo rje rnal 'byor mar //
rnam dag ye shes bdud rtsi'i mnyes mchod 'bul //
oM AHhU~M/
brtse bas bzhes la mchog thun dngos grub stsol //
tshig rkang gnyis dang 'bru gsum rigs 'gre'o //
grub chen tai lo mkhas mchog nA ro par //
mnga' bdag lo tsA rje btsun ras chen la //
'dzam gling grags pa 'ja' tshon snying po la //
mi pham blo gros kun dga' lhun grub la //
chos kyi dbang phyug thugs kyi rdo rje la //
bde chen rdo rje 'jam dpal dpa' bo la //
chos kyi snang ba pad+ma nyin byed la //
drin can rtsa brgyud bla ma thams cad la //
rdo rje phag mo'i dkyil 'khor lha tshogs la //
mkha' 'gro chos skyong gter srung gzhi bdag la //
zhes brjod /
rang nyid kyang bdud rtsi cung zad myangs la 'bru gsum brjod pas dngos grub rnam pa gnyis thob par mos /
dgong thun skabs gtor 'bul spro na 'dir sbyar chog
/de nas 'khor gyi rnal 'byor ma thams cad gtso mo la 'dus /
de'i gnas gsum 'bru gsum dkar dmar mthing gsum las 'od zer rang gi gnas gsum thim pa sogs dbang bzhi blang ba'i mthar rang gi spyi bor byon /
'od dmar por zhu nas rang la thim pas dbyer med du gyur /
rang gi sa bon gyi 'od kyis phyi snod nang bcud rnams rim par rang nyid la bsdus /
rang lhar gsal ba yang thugs ka'i sa bon la bsdus te sa bon yang zla phyed thig le nA da la reg pa'i bar bsdus la dmigs med kyi ngang la ci gnas bzhag
/slar yang sngags kyi rang sgras thun mtshams kyi lhar ldangs te dge bsngo shis brjod bya zhing spyod lam gyi lam khyer la bslab bo //
slar yang srod thun gyi 'don sgom snga ma ltar tshang bar bya /
thun mtshams nang mchod phul zin pa'i rjes su tshogs mchod re nges par phul la /
dbang len mthar rdzogs rim du bsdus te dmigs med kyi ngang nas mtshan mo'i spyod lam la 'jug
/tho rengs dang snga thun gyi thun sogs kyang gong dang 'dra la /
thor thun la sngon 'gro rgyas pa dang /
dgong thun mthar gtor 'bul /
srod thun la tshogs 'khor rgyas par byas na 'don tshul stabs bde bar 'ong zhing /
thun phyi ma rnams la sngon 'gro grangs nyung tsam res chog
/gzhung du tshogs 'khor gyi gsal kha mi 'dug kyang gsang sngags kyi cho ga'i kha skong yin stabs zhag bdun ma la nub re bzhin dang /
yun ring skabs mi 'khyongs na dbu mtha' bar gsum du nges par dgos /
bsnyen pa'i tshad ni sum 'bum bzhi khri ste spyi khyab yin yang /
bdun phrag gcig la ni ci 'grub bzla ba tsam mo //
de la mkho ba'i gtor 'bul ni /
gtor ma rnams la chu gtsang dang nang mchod bran la /
bsang sbyang byin brlab gzhung gsal bdud rtsi mchod pa ltar bya /
rang gi snying ga'i 'od zer gyi snang bas 'khor 'das brtan g.yo thams cad bla ma yi dam dbyer med pa'i sku gsung thugs rdo rje gsum gyi rang bzhin du sad par gyur pa'i ljags 'od zer gyi sbu gus gtor ma bdud rtsi'i bcud drangs te gsol bar gyur /
oM badzra gu ru i daM ba liM ta kha kha khA hi khA hi /
lan gsum gyis bla ma /
oM gsum ma la gtor sngags sbyar ba lan gsum gyis yi dam /
a kA ro lan gsum gyis dkon mchog sogs spyi khyab tu 'bul la /
rtsa ba dang brgyud par bcas pa'i dpal ldan bla ma dam pa rnams dang yi dam dkyil 'khor gyi lha tshogs /
dkon mchog rin po che rnam pa gsum /
mkha' 'gro chos skyong thams cad la 'bul lo //
phyag rgya chen po mchog gi dngos grub tshe 'di nyid la thob par byin gyis brlab tu gsol /
ces phrin las gsol /
gter bdag gtor ma dang gser skyems bsang sbyang /
stong pa'i ngang las /
rin po che'i snod yangs shing rgya che ba'i nang du /
oM 'od du zhu ba las lha rdzas las grub pa'i gtor ma dwangs shing thogs pa med pa zag med kyi bde ba khyad par can bskyed par gyur /
oM AHhU~M gsum gyis brlab /
a kA ro sogs gsum gyis bsngos la /
'dod yon lnga ldan dam rdzas gtor ma 'di //
zab gter srung ma lha gnyan 'khor bcas la //
'bul gyis dgyes par bzhes la bdag cag gi
/'gal rkyen kun zhi tshe dang bsod nams spel //
snying po don gyi bstan pa dar ba dang //
bdag cag sgrub pa po rnams ting 'dzin 'phel //
mchog dang thun mong dngos grub thob pa la //
bar gcod bral zhing rgyal khams kun tu yang //
bkra shis bde legs phun tshogs phrin las mdzod //
ces brjod pas dbul zhing phrin las bcol /
swa b+hA naM gats+tshas gshegs /
'di'i gtor 'bul rgyas par spro na kar gling gter gzhung ltar bya'o //
de ni nang sgrub ste rdo rje rnal 'byor ma'i bsnyen pa gtsor bya ba'o //
bdun gsum par gsang sgrub ni /
nang sgrub snga thun la song ba'i phyi thun de kar /
sngon 'gro tshogs gsag
/phag mo'i sgom bzlas bdud rtsi mchod pa bcas khyug tsam re byas la dbang blang /
mdun gyi lha rang la thim pa'i rjes der /
rang nyid rgyal yum du gsal ba'i thugs kar bla ma 'dzam gling grags pa zhes pa nas tshad med bzhi'i nyams 'ur ba zhig tu gyur /
ces pa'i bar brjod la gsal gdab /
phyi sgrub skabs su yod pa'i ma nam bzhi skor gyi gsol 'debs 'dod gsol sbrel ma grub na legs /
mi lcogs na gsol 'debs brgya rtsa tsam dang /
'dod gsol nyer gcig tsam brjod /
de nas oM AHhU~M zhes brtan g.yo 'khor 'das kun gyi srog tu gyur pa'i rdo rje'i 'bru gsum po lce mi bskyod par yid kho nas bzla /
bsnyen pa'i tshad 'bum phrag gsum du gsungs pas thun re la khri phrag gcig dang stong phrag re re bzlas pas zhag bdun la sum 'bum lhag bcas 'gro
/thun mthar sgam po lugs su bsdu ldangs nang sgrub ltar bya bar bzhed /
'brug lugs bla ma 'od lnga'i rang bzhin rang la thim par mos pa dang /
gzhung gi dgongs pa bla ma rang sems dbyer med spros bral gnyug ma'i gshis su 'jog par gsungs shing gter ston nyid kyang de ltar bzhed par gsal lo //
gang ltar gsang sgrub skabs 'dir lha dang bla ma gsal btab nas mos gus drag pos gsol ba 'debs pa bla ma sprul skur sgrub pa sku rdo rje'i rnal 'byor /
'bru gsum yid bzlas bya ba longs sku dang gsung /
phyag rgya chen po'i ngang du mnyam par bzhag pa chos sku dang thugs te sku gsum dang rdo rje gsum gyi rnal 'byor la brtson pa'o //
thun mtshams dang thun lhag ma rnams kyi bya ba ni snga ma rnams kyis 'gre
/'dir gzhung las lha dang bla ma dbyer med gsungs pa'i go don ni /
rgyud las /
rtag tu snying la gnas pa yi //
thig le gcig la 'gyur ba med //
de sgom byed pa'i skye bo la //
nges par ye shes skye bar 'gyur //
zhes gsungs pa ltar /
rang gi sems nyid lhan skyes bde ba chen po mi shigs pa'i thig le nyid bla ma'i rnam par shar /
khyab bdag kun byed rgyal po de'i gsal mdangs rang lus yi dam lha'i phyag rgyar snang /
de las kyang snang grags rtog tshogs rdo rje gsum gyi rang bzhin du gdod nas snang ba ni /
rgyud las /
gang du bde chen ces bya gcig pu nyid //
gcig pu'i nyams kyis du ma'i gar mdzad do //
zhes pa ltar rten dang brten pa nyi ma dang 'od zer bzhin ngo bo rnam dbyer med par shes dgos pa'i don no //
bsgom don ni /
rang lus rdo rje rnal 'byor ma snang stong dbyer med nang sgrub ltar gsal btab pa'i snying pad dkar dri med 'dab ma brgyad pas nyan thos /
de steng zla ba'i dkyil 'khor nya gang bas byang sems /
de steng rtsa ba'i bla ma dang dbyer med pa'i rje btsun sgam po pa 'od skur bsgom pas rdo rje theg pa mtshon la /
de'ang tshul khrims kyi phung po rdzogs pas rab byung gi cha lugs /
ting nge 'dzin gyi phung po rdzogs pas dbu la sgom zhwa dang phyag mnyam gzhag
/shes rab kyi phung po rdzogs pas srid zhi'i mtha' spangs pa'i brdar zhabs rdo rje'i skyil krung /
rnam grol gyi phung po rdzogs pas mtshan dpes yongs su spras pa /
ye shes kyi phung po rdzogs pas 'od kyi drwa bas srid zhi khyab pa /
dran pa dang sgom pa tsam gyis yon tan skye ba'i tshul rnams gzhung ltar yang nas yang du gsal gdab /
rgyal tshab grags mchog gis phyi sgrub dang 'di gnyis kar mnyam med dwags po'i sku mkhyid gang pa'i thugs kar rang gi rtsa ba'i bla ma'i sku tshon gang pa bsgom par gsungs pa gter ston zhal khrid du nges pa dang /
mkhyid gang la tshon gang ba zhes dpe rgyun rnams su 'dra min snang mod snga ma nyid dag par mngon no //
gsol 'debs snga phyi rnams kyi skabs su brgyud pa'i gsol 'debs kyang bya ba'i lugs ltar spro na bya chog mod /
gtso bor gzhung gsal nyid skad kyi gzengs bstod /
sgra gsal la dag par mchi ma 'khrugs shing ba spu g.yo ba'i mos gus drag po dang ma bral ba'i yid rtse gcig pas 'don pa kho na gal che /
mi bskyod zhabs dang nor bu brgyan pas mdzad pa sogs dwags po'i gsol 'debs byin rlabs can rnams 'don grub na'ang legs so //
yid bzlas skabs gzhung gi dgongs pa dngos ni /
gsol 'debs kyis drangs pa'i mos gus phyag rgya chen po dang bla ma'i thugs dbyer med du 'dres pa de'i ngo bo rang babs bzo med du bskyang ba kho na yin la /
'on kyang gang zag tha mal pa mos gus kyi rtsal chung la gnas lugs ma bcos pa skyong ma shes na yengs 'khrul dbang du mi shor ba'i thabs gzhan la brten dgos pas /
rgyal tshab grags mchog gis rngub pa hU~M la gnas pa AH
'gro ba oM la rab tu sbyar /
zhes rim lnga las rdor bzlas kyi rnam grangs bzhir bshad pa'i bye brag brdar gyur rdor bzlas bya bar bzhed pa dang /
'brug lugs ltar na /
snying ga'i bla ma'i sku gsung thugs kyi cha las 'od zer dkar dmar mthing gsum 'phros pas 'khor 'das khyab /
rgyal ba sras dang bcas pa'i sku gsung thugs kyi byin rlabs thams cad 'bru gsum gyi rnam par spyan drangs bla ma la thim /
khams gsum gyi snod bcud ma dag pa'i mtshan rtog sbyangs nas thams cad kyang dpal ldan bla ma'i rdo rje gsum gyi rang bzhin du sbyangs smin rdzogs par byas /
bla ma'i sku gsung thugs kyi byin rlabs 'bru gsum rnam par 'phros rang gi lus ngag yid la thim pas sgo gsum rdo rje gsum dang dbyer med du dag pa'i 'khor lor 'byams klas par dmigs te thun gcig la cha gsum du bgos pa'i cha gnyis dmigs pa bya ba ni bskyed rim dang /
cha gcig la yid bzlas dang dmigs med bsre ba rdzogs rim gyi cha gtsor bton par bzhed /
gang ltar thun mthar gnas lugs kyi ngang du mnyam gzhag ci nus bya /
gsang sgrub zhag bdun phrag gcig rdzogs pa'i snga thun la mchod bstod tshogs mchod sogs rgyas par phul te /
mtshams grol bar byas la tho 'grol /
zhag bar mi dang mi 'phrad pa sogs mtshams spyi mthun bzhin no //
zla ba zhag grangs sogs spar dbring ji ltar byed kyang bsgrig rim 'di kho na dang dus la cha bgos kyi bsnyen pa'i mang nyung sogs gong 'og gi rigs 'gre shes par bya'o //
thun mtshams phyi sgrub skabs su mos gus kyi shugs dang ma bral bas tshogs gsag sgrib sbyong ci tsam 'grub pa la chog shes med par bya /
nang sgrub skabs su lha sngags ye shes kyi 'khor los spyod lam khyer so rnal 'byor ma'i spyi gzhung ltar spyad /
gsang sgrub skabs su bla ma'i mos gus dang gnyug ma'i rang bab dbyer med du 'dres pa'i dran shes chu bo'i rgyun bskyang ba rnams gal che'o //
rje 'di nyid snying po'i bstan pa spel ba'i mchog tu mdo sde gsum nas rgyal bas lung bstan pa la bsnyon dor dang kyog bshad kyis bsgrub ma dgos shing /
bstan pa'i don bzhin chos nyid kyi bden pa gzigs pa'i grub thob chu bo'i rgyun lta bu spel ba dang /
da lta'ang gsol ba 'debs pa rnams la rtogs pa phyin ci ma log pa skye ba mngon sum gyis grub pa ma zad /
nub phyogs sangs rgyas kyi zhing yon tan thams cad kyis brgyan par rgyal ba 'od dri ma med pa zhes bya bar sangs rgyas nas 'tsho zhing gzhes la mngon sum du bzhugs yod par snang bas /
sangs rgyas kyi spyan la nye ring mi mnga' bas mi lus don ldan mdzad pa po mchis na 'di la g.yar dam du bya bar rigs so //
'jig rten gsum mgon zla 'od gzhon nu yi //
gsang gsum byin rlabs bdag gzhan rgyud la zhugs //
yon tan kun brgyan rgyal ba'i zhing skyes nas //
bde gshegs 'od zer dri med mnyes byed shog
/'di la sgam po rtsa ba'i lugs sogs gzhung rkyang sor bzhag cung zad bsdus ches pa dang /
'brug lugs la lam zab kha skong dang dmigs pa'i 'phrul bzo cung zad mang skyon lta bur snang bas /
rgyas bsdus 'tsham pa'i khul du rgyal dbang pad+mA ka ra dang chos rgyal dwags po lha rje dbyer med pa'i rjes 'jug rtags tsam 'dzin pa blo gros mtha' yas kyis /
rdzong shod bde gshegs 'dus pa'i pho brang las gsung mchog pad+ma'i rdzong dbang chen rol pa'i phug par sbyar ba dge legs 'phel //

//
