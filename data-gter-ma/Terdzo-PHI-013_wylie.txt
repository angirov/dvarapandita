@#//
gnam chos las hur drag mo kag zlog rnam dgu dang bcas pa'i dbang bskur bka' gtad kyi lag len gto mkhan gso thig ces bya ba bzhugs so //
gos dkar mo dang man+dA ra //
sgyu 'phrul gar gyi rol pa yis //
gdul dka' 'dul ba der btud nas //
nyer mkho'i lag len bri bar bya //
gnam chos las byung ba'i kag zlog rnam dgu dar srol che yang de'i dbang dang bka' gtad tshad ldan zhu gnang byed mkhan dkon zhing /
bka' gtad ma thob par bca' sgrub byed du mi rung ba dang /
kag zlog rnam dgu'ang las hur drag mo'i cha lag yin pas rtsa ba de nyid kyi dbang sngon du 'gro dgos pas /
thog mar las hur drag mo'i dbang la dkyil 'khor dang gtor ma dpe'u ris ltar bkod dgos par gsungs kyang /
ma 'dzom na lha grangs kyi tshom bu bkod pa'i steng du rkang gsum la bum pa bcud ldan mgul chings nag po can dang sku tsaka
/g.yas su thod chang /
g.yon du rdo rje /
mdun du lha brgya gtor gcig gam dmar gtor mtheb kyus bskor ba /
'di'i mu mthud du kag zlog rnam dgu dkyus gcig byed na /
snod dgu la dmar gtor mtheb kyu can dgu
/'dzom na so so'i tsakli'ang btsugs pa phreng sgrig tu bkod /
sman raka gtor gsum phyi mchod bcas bsham /
gnam chos rtsa gsum las byang nang du las hur sgrub thabs sprad la bdag mdun bum gtor gcig chod du bsgrub /
bsnyen dmigs ni /
bdag mdun bum gtor lha ru gsal ba yi :
gnas gsum 'bru gsum b+h+yo yi 'od zer gyis :
ye shes spyan drangs dbang bskur rigs bdag mtshan :
gtso 'khor zhal nas grags stong sngags sgra sgrog :
gnod byed dug lnga las byung tshar gcod gyur :
ces bsgoms la bzlas pa ci 'grub mthar mchod bstod mdor bsdus dang /
ting nge 'dzin gyi dbang len bya /
kag zlog rnam dgu'i bka' gtad sbrel skabs /
lha mo spyi'i las byang nang du kag zlog so so'i mngon rtogs btsud pas bum gtor la bskyed bstim dang bzlas pa ci 'grub bcas re re bzhin bya /
las bum du 'khyil ba bskyed bzlas bcas grub nas /
slob ma rnams la khrus dang /
sngon gtor bgegs bskrad gnam chos spyi ltar bya /
sems bskyed gsal btab la /
de la 'dir gsang sngags rnying mar bka' gter dag snang gi bka' srol gsum du grags pa las zab mo dag snang gi chos sde /
pa gor bai ro tsa na'i thugs kyi 'od zer las sprul cing shud bu dpal gyi seng ge'i skye mthar gyur pa /
rig 'dzin chen po mi 'gyur rdo rje bdud 'dul rol pa rtsal la bka' babs pa'i gnam chos thugs kyi gter kha snyan brgyud zab mo'i skor las byon pa'i mkha' 'gro las hur drag mo zhes bya ba 'di ni /
chos sku'i zhing na lha mo gos dkar mo /
longs sku mkha' spyod kyi gnas na pad+ma mkha' 'gro
/rgya gar za hor gyi yul du sprul sku man+d+hA ra ba /
sku gsum dbyer med lha mo las hur zhi rgyas dbang drag bzhi las /
'dir las hur drag mo'i dbang bskur ba yin pas sku yon du maN+Dal phul /
bla ma las hur drag mo'i sku :
dang ba'i dad pas gsol ba 'debs :
las hur drag mo 'di nyid kyi :
bdag la dbang mchog bskur du gsol :
byang chub chen por sems bskyed do :
lan gsum /
bla ma dang dkyil 'khor pa'i mdun du bdun rnam par dag pa sngon du 'gro bas byang chub mchog tu sems bskyed pa 'di'i rjes zlos /
dkon mchog gsum la bdag skyabs mchi //
sogs gsum /
de nas ye shes pa dbab pa yin pas khyed rang rnams dmigs pa 'di bzhin du sgoms shig
/slob ma las hur drag mo ni :
dbu drug phyag ni bcu gnyis te :
zhes pa nas /
khrag zhag thal tshom sku la brgyan :
zhes pa'i bar gter gzhung mngon rtogs brjod la /
de yi thugs ka'i b+h+yo las ni :
'od zer 'phros nas las hur ma :
dpag tu med pa spyan drangs nas :
sib sib rang la thim par bsgom :
hU~M:
las hur drag mo'i lha tshogs ma lus pa :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
b+h+yo phaT hU~M du ra na tra tra phaT:
badzra A be sha ya a A:
zhes spos rol bcas byin dbab bum pa thogs la /
hU~M:
bum pa 'di yi nang du ni :
las hur drag mo gsal bar sgoms :
khyod kyi spyi bor bzhag pa yis :
bum pa'i dbang ni thob par shog :
b+h+yo phaT hU~M du ra na tra tra phaT:
a b+hi Shiny+tsa hU~M:
sku gzugs thogs la /
hU~M:
las hur drag mo'i sku gzugs la :
las hur drag mo'i lha tshogs rdzogs :
slob ma khyod la dbang bskur bas :
las hur drag mo'i lha tshogs kyi :
dbang bzhi yongs su rdzogs thob shog :
b+h+yo phaT hU~M du ra na tra tra phaT:
a b+hi Shiny+tsa hU~M:
sku dbang 'di deng sang gnam chos spyi ltar mdzad kyang gter gzhung dngos la med pas 'di dag gi tsakli ma 'dzom na ma byas kyang chad skyon nam yang med do //
thod pa'i bdud rtsi sbyin la /
hU~M:
ban+d+ha mtshan ldan 'di yi nang :
bdud rtsi dkar dmar bsgom gyis la :
khyod kyi lce la bzhag pa yis :
bdud rtsi'i dbang ni thob par shog :
b+h+yo phaT hU~M du ra na tra tra phaT:
a b+hi Shiny+tsa hU~M:
rdo rje snying gar bzhag la /
hU~M:
rdo rje 'di ni rdo rje'i thugs :
khyod kyi snying gar bzhag pa yis :
gsang ba'i dbang ni thob par shog :
b+h+yo phaT hU~M du ra na tra tra phaT:
a b+hi Shiny+tsa hU~M:
gtor ma thogs la /
hU~M:
gtor ma 'di ni las hur yin :
ma lus 'khor bcas lham mer bzhugs :
bu khyod la ni dbang bskur bas :
dbang bzhi yongs su rdzogs thob shog :
chos sku kun bzang yab yum /
longs sku rigs lnga yab yum /
ston pa rdo rje sems dpa'/
rig 'dzin dga' rab rdo rje /
mkhas pa shrI siM ha /
rgya gar gyi rig 'dzin chen po brgyad /
'chi med pad+ma 'byung gnas /
rje 'bangs nyi shu rtsa lnga /
rig 'dzin mi 'gyur rdo rje /
grub dbang karma chags med la sogs pa rig 'dzin brgyud pa'i bla ma dam pa rnams dang /
khyad par du mkha' 'gro las hur drag mo'i lha tshogs 'khor dang bcas pas rdo rje'i slob ma 'di rnams la byin gyis rlobs shig
/da lta nyid du byin gyis rlobs shig
/myur ba nyid du byin gyis rlobs shig
/'di rnams kyi lus ngag yid gsum la gnod cing 'tshe bar byed pa'i steng gdon gza' dang rgyu skar /
'og gdon klu dang sa bdag
/bar gdon gnyan dang the'u rang la sogs pa gdon rigs stong phrag brgyad cu'i gnod pa thams cad nye bar zhi bar byin gyis rlobs shig
/rlung las gyur pa /
mkhris pa las gyur pa /
bad kan las gyur pa /
'dus pa las gyur pa la sogs nad rigs bzhi brgya rtsa bzhi'i gnod pa thams cad nye bar zhi bar byin gyis rlobs shig
/tshe dang bsod nams dpal dang 'byor pa yon tan ye shes thams cad zla ba yar gyi ngo ltar 'phel zhing rgyas par byin gyis rlobs shig
/'chi med tshe yi dngos grub rlung sems snang ba thams cad dbang du 'dus par byin gyis rlobs shig
/skye ba 'di nas tshe rabs thams cad lha mo las hur drag mo'i lha tshogs rnams kyis rdo rje'i slob ma 'di rnams kyi lhag pa'i lha mdzod /
nyin gsum gyi bya ra mdzod /
mtshan gsum gyi mel tshe mdzod /
dus ma yin pa'i 'chi ba dang /
'khor ba dang ngan song gi sdug bsngal thams cad las bskyab par mdzad du gsol /
b+h+yo phaT hU~M du ra na tra tra phaT:
ma ma b+h+yo b+h+yo b+h+yo :
ma b+h+yo ma b+h+yo :
du baM b+h+yo b+h+yo b+h+yo :
ma b+h+yo ma b+h+yo :
hu baM kro te b+h+yo :
ma b+h+yo b+h+yo :
kA ya wA ka tsit+ta sarba a b+hi Shiny+tsa hU~M:
des rtsa ba las hur drag mo'i dbang thob pa yin pas dam tshig khas blang zhing gtang rag 'bul ba 'di'i rjes zlos /
hU~M:
bla ma las hur drag mo yis :
ci gsung lhad ni ma 'dres pa :
bdag gis bsgrub par dam bca' 'o :
srid gsum dge tshogs ci yod pa :
bsdus te las hur ma la 'bul :
de nas 'di'i mu mthud du kag zlog rnam dgu'i dbang dang bka' gtad byed na /
de nas yan lag gi las tshogs kag zlog lha mo rnam dgu ma'i dbang dang bka' gtad bgyi ba las /
thog mar lha mo che ge'i kag zlog ma'i dbang bskur zhu ba'i yon du dmigs te maN+Dal /
gsol ba 'debs pa 'di'i rjes zlos /
bla ma che ge'i kag zlog lha mo'i sku :
dang ba'i dad pas gsol ba 'debs :
che ge'i kag zlog lha mo 'di nyid kyi :
bdag la dbang mchog bskur du gsol :
byang chub chen por sems bskyed do :
lan gsum /
slob ma che ge'i kag zlog ni :
sogs mngon rtogs ltar bskyed /
de yi thugs ka'i sa bon las :
'od zer 'phros pas che ge'i kag zlog ma :
dpag tu med pa spyan drangs nas :
sib sib rang la thim par bsgom :
hU~M:
che ge'i kag zlog lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
A be sha ya a A:
zhes byin dbab /
bum pa thogs la /
hU~M:
bum pa 'di yi nang du ni :
che ge'i kag zlog gsal bar sgoms :
khyod kyi spyi bor bzhag pa yis :
bum pa'i dbang ni thob par shog :
so so'i sngags dang /
a b+hi Shiny+tsa hU~M:
sku gzugs yod na thogs /
med na gong smros ltar 'di bskyur chog
/hU~M:
che ge'i kag zlog sku gzugs la :
kag zlog lha mo'i lha tshogs rdzogs :
slob ma khyod la dbang bskur bas :
che ge'i kag zlog lha tshogs kyi :
dbang bzhi yongs su rdzogs thob shog :
sngags dang /
a b+hi Shiny+tsa hU~M:
thod chang sbyin la /
hU~M:
ban+d+ha mtshan ldan 'di yi nang :
bdud rtsi dkar dmar bsgom gyis la :
khyod kyi lce la bzhag pa yis :
bdud rtsi'i dbang ni thob par shog :
sngags brjod /
a b+hi Shiny+tsa hU~M:
rdo rje snying gar bzhag la /
hU~M:
rdo rje 'di ni rdo rje'i thugs :
khyod kyi snying gar bzhag pa yis :
gsang ba'i dbang ni thob par shog :
sngags brjod /
a b+hi Shiny+tsa hU~M:
gtor ma thogs la /
hU~M:
gtor ma 'di ni che ge'i kag zlog yin :
ma lus 'khor bcas lham mer bzhugs :
bu khyod la ni dbang bskur bas :
dbang bzhi yongs su rdzogs thob shog :
kA ya wA ka tsit+ta sarba a b+hi Shiny+tsa hU~M:
zhes bskur /
mthar chags med rin po ches mdzad pa'i kag zlog phyag len las /
skabs su babs pa de'i zlog pa'i le'u tshang bar bton la /
gong gsal bla ma brgyud pa'i mtshan mthar /
bla ma dam pa rnams kyis bsten sgrub tha tshig bsgos pa'i g.yar dam ma bsnyel bar /
lha mo che ge'i kag zlog chen mos bsrung bya rdo rje'i slob ma 'di la spyir 'gal rkyen mi mthun pa'i phyogs thams cad dang /
khyad par du rang thog dang dgra thog
/bdun zur dang drug 'gram /
gshed bzhi dang na kag
/'chi kag dang dur kag
/sngon bsu dang rjes skyel la sogs pa kag rigs sum brgya dang drug cu'i gnod pas mi tshugs par srungs shig
/bdud kyi zhags pa dang gshin rje'i pho nya za ba'i 'dre shi ba'i gshed /
dus ma yin pa'i 'chi ba bco brgyad phyir zlog par mdzod cig
/grub pa brgyad dang phrin las bzhi la sogs pa mchog thun mong gi dngos grub da lta nyid du thob par mdzad du gsol /
zhes dang so so'i sngags brjod la gtor ma slob ma'i lag tu gtad /
bsdu na chags med kyi gzhung mi 'don par 'di'i bla brgyud kyi mtshan dang bka' bsgo kho nas kyang 'grub bo //
de nas lha mo che ge'i kag zlog ma'i dbang dang bka' gtad zhu ba'i yon du maN+Dal sogs kyis mtshams sbyar la dgu po rnams 'gres su shes par bya zhing /
thams cad grub pa'i mthar /
de dag gis gnam chos thugs kyi gter kha'i las hur drag mo'i cha lag kag zlog rnam dgu'i dbang dang bka' gtad rgyas par grub pa yin pas dam tshig tshul bzhin bsrung snyam pas 'di'i rjes zlos /
hU~M:
bla ma kag zlog lha mo yis :
sogs gong ltar brjod la gtang rag maN+Dal sogs spyi dang 'dra /
de nas mjug chog gshegs gsol kag zlog gzhung ngam gang 'os ltar byas la gtor ma rnams gtsang sar gshegs /
'di la kag zlog chags med gzhung 'don nas gtor ma lag tu gtad pa kho na'i lugs zhig kyang snang rung 'di nyid gzhung gi dgongs pa tshad ldan yin par shes dgos so //
sla yang tshad ldan mi byed cing //
mkho yang don du mi gnyer ba'i //
mun sprul za chog mkhan po la //
'dis kyang phan pa sbyin gyur cig
/ces gnam chos 'di nyid kyi chos bdag 'khrul med du grub pa skyes mchog pad+ma lhun grub kyi phyag bzhes ji lta bar karma ngag dbang yon tan rgya mtshos bris pa dge legs 'phel //
dge'o ///
/
