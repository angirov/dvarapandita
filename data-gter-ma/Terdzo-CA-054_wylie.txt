\u0f01\u0f83:
lam zab le'u bdun ma bzhugs so :
:
rang rig rtsa gsum lha la 'dud :
ma 'ongs pad+ma bdag nyid la :
dad cing mos pa'i gang zag rnams :
skyabs gnas gzhan du tshol mi dgos :
nga ni dkon mchog kun 'dus yin :
sgrub thabs mang por 'jug mi dgos :
nga nyid rtsa gsum kun 'dus yin :
bod 'bangs yongs la bu bzhin dgongs :
lhag par snyigs dus thugs rje myur :
mos shing gus pa'i blo yod na :
nye ring med par spyan gyis gzigs :
rgyun chad med par byin rlabs 'byung :
de bas dbang po mchog dman kun :
lam zab 'di nyid nyams su longs :
'gal rkyen zhi zhing legs tshogs 'grub :
tshe gcig rig 'dzin sa thob 'gyur :
sa ma ya :
gang la mos pa der snang bas :
bskyed sogs rtsol bcas mi dgos kyang :
rang snang gzhan du 'dzin pa'i blo :
thabs kyi khyad par 'di yis sbyang :
gzung ba'i yul snang rnam dag bde chen zhing :
kun bzang mchod sprin rgya mtshos gang ba'i dbus :
'dzin pa rnam dag rang sems yi dam lha :
snang stong sgyu ma'i skur gsal mdun gyi mkhar :
ngo mtshar pad sdong gser gyi pa tra 'khyil :
yal ga rab rgyas ze'u 'brur zla gdan la :
sangs rgyas kun 'dus o rgyan rdo rje 'chang :
dkar dmar mdangs ldan ye shes 'od lnga 'phro :
pad zhwa gsang phod chos gos ber phyam gsol :
rdo rje thod bsnams kha T+wAM mchan g.yon brten :
'ja' zer klong du rdo rje skyil krung bzhugs :
sku yi rang bzhin sangs rgyas zhing kun khyab :
zhing khams rab 'byams sku yi dbyings su rdzogs :
re ltos skyabs kun 'dus pa'i bdag nyid bsam :
dad mos gdung ba'i shugs skyed la :
ye shes spyan drangs gnyis med bstim :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
hrI:
rje btsun pad+ma thod phreng rtsal :
mos gus gdung shugs drag po yis :
gsol ba snying gi dkyil nas 'debs :
byin rlabs thugs kyi klong nas stsol :
rdzu 'phrul sprul pa'i sku skyod la :
rig 'dzin tshogs dang bcas te byon :
mkha' 'gro'i 'khor dang bcas te byon :
bgegs dang log 'dren 'dul zhing byon :
bdud dang bar gcod sel zhing byon :
mchog thun dngos grub 'bebs shing byon :
legs nyes skyid sdug mtho dman dang :
shi gson tshe 'di phyi ma sogs :
gnas skabs mthar thug thams cad du :
bdag la re ltos gzhan med pas :
o rgyan ma hA gu ru mkhyen :
sku yi byin rlabs lus la phob :
'byung bzhi'i nad gdon bsal du gsol :
lus la bde chen sbar du gsol :
sku yi dam tshig bskang du gsol :
mi 'gyur tshe yi dngos grub stsol :
gsung gi byin rlabs ngag la phob :
ngag sgrib ngag skyon sbyang du gsol :
ngag la nus pa bskyed du gsol :
gsung gi dam tshig bskang du gsol :
snying po lung gi dngos grub stsol :
thugs kyi byin rlabs yid la phob :
yid kyi rtog sgrib sbyang du gsol :
sems la rtogs pa bskyed du gsol :
thugs kyi dam tshig bskang du gsol :
skye med don gyi dngos grub stsol :
mos pa'i slob ma thugs rjes zungs :
'gro don rjes su ma 'dor cig :
dgyes shing byin gyis brlab phyir bzhugs :
mi mthun rkyen dang bar chad sol :
mthun pa'i lam sna dbyings su drongs :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
pad+ma ka ma lA ya satwaM:
dam ye dbyer med bzhugs nas kyang :
mkhyen brtse'i thugs kyis dgongs par bsam :
rten sgrub le 'u dang po 'o :
zhing rdul grangs snyed lus btud nas :
sgo gsum gus pas phyag 'tshal bsam :
e ma ho :
phyogs dus rgyal ba kun gyi ngo bo nyid :
lung rtogs dam pa'i chos sgo 'byung ba'i gnas :
dge 'dun kun gtso o rgyan rin po che :
ma hA gu ru'i zhabs la phyag 'tshal lo :
brgyud gsum rig 'dzin bla ma yongs kyi dngos :
yi dam dkyil 'khor rgya mtsho'i khyab bdag mchog :
mkha' 'gro'i tshogs rje o rgyan rin po che :
pad+ma 'byung gnas zhabs la phyag 'tshal lo :
thub pa'i rgyal tshab gsang ba sngags kyi mdzod :
snang ba mtha' yas mi yi gzugs su byon :
sangs rgyas gnyis pa o rgyan rin po che :
pad+ma saM b+ha'i zhabs la phyag 'tshal lo :
mkhyen pa'i ye shes nam mkha'i mtha' dang mnyam :
brtse ba'i thugs rjes 'gro drug bu bzhin skyob :
nus mthu tshad med o rgyan rin po che :
blo ldan mchog sred zhabs la phyag 'tshal lo :
sin+d+hU rgya mtshor pad sdong rtse las 'khrungs :
mthong thos dran reg 'gro kun smin grol mdzad :
snang srid zil gnon o rgyan rin po che :
pad+ma rgyal po'i zhabs la phyag 'tshal lo :
brtul zhugs spyod pas lha srin 'byung po btul :
rdzu 'phrul stobs kyis gzhan snang dbang du mdzad :
dngos grub kun bdag o rgyan rin po che :
nyi ma 'od zer zhabs la phyag 'tshal lo :
bdud bzhi'i dpung bcom rdo rje'i sku mchog brnyes :
'khor ba ma stongs bar du chos 'khor bskor :
lhun grub rig 'dzin o rgyan rin po che :
shAkya seng ge'i zhabs la phyag 'tshal lo :
zhi las mi g.yo 'bar ba'i phyag rgyar bzhengs :
gsol btab dran pas bdud dang bar chad 'joms :
he ru ka dpal o rgyan rin po che :
seng ge sgra sgrog zhabs la phyag 'tshal lo :
bod khams 'gro la thugs rjes lhag par dgongs :
dngos dang brgyud nas gdul bya thar par 'dren :
'gran gyis do med o rgyan rin po che :
rdo rje gro lod zhabs la phyag 'tshal lo :
sku tshab dngos dang gsung tshab gter du sbas :
dgongs pas las can skyes bur byin gyis brlabs :
bka' drin mnyam med o rgyan rin po che :
pad+ma thod phreng rtsal la phyag 'tshal lo :
skye 'chi gnyis spangs rdo rje lta bu'i sku :
tshangs pa'i gsung ni theg chen chos sgra sgrog :
don gyi dgongs pa sangs rgyas kun dang mnyam :
gu ru sprul pa'i sku la phyag 'tshal lo :
zhing rdul grangs snyed lus kyis gus phyag 'tshal :
dbyangs snyan yan lag rgya mtshos bstod phyag 'tshal :
rtse gcig dad mos gdung bas yid phyag 'tshal :
sgo gsum sgrib byang nyid dang dbyer med shog :
gnong 'gyod yid kyis sdig sgrib bshags :
phyin chad sdom sems brtan por bcas :
na mo :
thog med dus nas da ltar thug gi bar :
ma rig dbang gyur lus ngag yid gsum gyis :
sdig pa mi dge bgyis dang bgyid du bstsal :
de la yi rang byas rnams mthol lo bshags :
gti mug dbang gis blang dor ngo ma shes :
'dod chags dbang gis rgyu 'bras 'jol nyog spyad :
zhe sdang dbang gis byang chub sa bon bcom :
ngan song 'khor ba'i rgyu bsags mthol lo bshags :
nga rgyal dbang gis bdag bstod gzhan la smad :
phrag dog dbang gis pha rol khyad du bsad :
the tshom dbang gis yang dag don la bsgribs :
gnas lugs rgyab kyis phyogs pa mthol lo bshags :
mi dge'i las lam bcu dang mtshams med lnga :
bcas dang rang bzhin kha na ma tho ba :
yang dag thar pa'i lam mchog sgrib pa'i rgyu :
gang bsags snying nas 'gyod pas mthol lo bshags :
bu smad gnyen bshes tshong dang dmag la sogs :
tshe 'di'i che thabs rang 'dod g.yo sgyu yis :
mchog dman bar ma la brten sdig pa'i las :
ched dang zhor du bgyis pa mthol lo bshags :
'dir snang ngo tsha bor nas mna' khrims 'gal :
phyi ma bden par mi 'dzin mi dge spyod :
rtag chad mthar lhung phyi rol mu stegs dang :
cha mtshungs log ltas bcings pa mthol lo bshags :
le lo rnam g.yengs 'khrul pa'i gzhan dbang gis :
bka' la zhugs kyang bka' bzhin bsgrub ma nus :
'di dang gtan tu sgrib pa'i nongs pa kun :
snying nas gnong 'gyod drag pos mthol lo bshags :
so so thar pa'i sdom pa nyams pa dang :
smon 'jug byang chub sems kyi bslab byar 'gal :
khyad par mi 'da' rdo rje'i dam tshig la :
'gal nyams ral bar gyur kun mthol lo bshags :
dkon mchog dkor zos lha dang bla mar smad :
dag snang chung zhing byang chub sems ma 'byongs :
pha mar brnyas shing 'gro la ngan sems 'chang :
thar med las ngan bsags pa mthol lo bshags :
rang nyid ma smin rloms pas gzhan don brtsams :
gsang ba g.yel zhing dam med tshogs su 'dres :
gnas lugs ma rtogs 'khrul snang bden par bzung :
yang dag don las gol ba mthol lo bshags :
bka' la ras chod bgyis pa mthol lo bshags :
man ngag zong du btsongs pa mthol lo bshags :
gsang sngags khrom du bsgrags pa mthol lo bshags :
bka' gzhung spyi dang bye brag khas blangs pa'i :
nyams chag 'gal 'khrul nyes ltung ci mchis pa :
tshe 'di'i rkyen dang yun gyi sgrib gyur rnams :
rang gnong 'gyod sems drag pos bshags shing bsdam :
skyabs su mchi 'o gu ru rin po che :
pad+ma sems dpa'i thugs rje'i lcags kyus zungs :
lus ngag yid gsum gu ru'i bran du 'bul :
blo snying brang gsum o rgyan rje la gtad :
bdag dang mkha' mnyam pha ma sems can rnams :
'khor ba ngan song gsum du ma gtang zhig :
bla med thar pa'i gnas su lam sna drongs :
dgongs pas byin rlobs ye shes dbang chen skur :
tshe gcig sangs rgyas sa la 'god du gsol :
sgrib sbyong le 'u gnyis pa 'o :
dngos 'byor gtsang zhing dag par 'bul :
ma 'byor yid kyis sprul byas te :
na mo :
phyogs bcu rab 'byams zhing na mchod pa'i rdzas :
rgyal ba sras bcas smon lam las grub pa :
bla med kun bzang bkod pa'i sprin chen pos :
chos kyi dbyings kun rgyas par bkang ste 'bul :
mchod yon zhabs bsil me tog spos kyi dri :
snang gsal dri chab zhal zas ro brgya pa :
snyan 'jebs rol mo bstod pa'i sgra dbyangs kyis :
rigs 'dus rje btsun ma hA gu ru mchod :
dge legs byed pa'i bkra shis rdzas rtags brgyad :
phun tshogs dpal 'bar rgyal srid rin chen bdun :
lhab lhub dar gos yid 'phrog mdzes pa'i rgyan :
nor bu'i phreng ba do shal rnams kyis mchod :
rin chen khang bzang gser gyi ba gam can :
seng ge'i khri stegs lha rdzas gos kyis bkab :
yangs pa'i gdugs bzang rnam rgyal mtshan ma dang :
sna tshogs ba dan rnga yab g.yob pas mchod :
yan lag brgyad ldan khrus kyi rdzing bu 'khyil :
chu skyes dkar dmar mdzes pa'i ze'u 'bru bzhad :
ljon bzang skyed tshal me tog lding khang bkra :
yid 'phrog bung ba'i glu snyan len pas mchod :
sman gyi nags tshal rtsi bcud 'bras bus gtams :
bcud ldan lo tog 'bru rigs phung por spungs :
rin chen ri bo dpag bsam ljon pa'i shing :
'dod 'byung gter gyi bum pa bzang pos mchod :
rang byung nyi zla'i sgron mes snang byas pa'i :
ri rab gling bzhi gling phran khor yug bcas :
bye ba phrag brgya rab 'byams rgya mtsho'i zhing :
ngo mtshar mchod pa'i rdzas kyis bkang ste 'bul :
lha mi'i dpal 'byor bde ba'i yo byad ni :
srid na mchod par 'os pa ci mchis dang :
bdag gi lus dang longs spyod dge rtsar bcas :
blo yis blangs te sems can don du 'bul :
gzungs dang ting 'dzin dkyil 'khor bkod pa las :
mos pa'i stobs kyis rmad byung mchod pa'i char :
rgyal ba dgyes byed nam mkha'i khams gang bas :
dus gsum rgyun chad med par mchod par bgyi :
zag bcas zag med phung pos bsdus pa'i chos :
dbang po tshims byed 'dod pa'i yon tan lnga :
nyon mongs ma spangs ye shes chen po'i ngang :
rdo rje bde ba dam pa'i phyag rgyar 'bul :
bde chen skyed pa'i bdud rtsi'i ro mchog dang :
dga' bzhi'i nyams spor yid 'phrog rig ma'i tshogs :
mdangs chen byang chub sems dang 'od gsal dbyings :
mnyam sbyor bde mchog bde ba'i rol mos mchod :
spang blang ris med srid zhi mnyam pa nyid :
ma bcos lhun grub gdod nas 'dus ma byas :
don gyi gnas lugs kun bzang dgongs pa'i klong :
mchod bya mchod byed gnyis su med par mchod :
rin chen maN+Dal yid 'ong mchod pa'i sprin :
'dod rgu'i 'byor tshogs dpag med dang ldan pa :
dpag yas nam mkha'i rgyan gyur 'di phul bas :
rang bzhin sprul sku'i zhing la spyod par shog :
'og min bde chen rin chen gzhal yas khang :
sna tshogs mchod pa'i sprin gyi bla bre can :
nam mkha' gang bar dmigs te 'bul ba yis :
lhun grub longs sku'i zhing la spyod par shog :
'od gsal lhun grub ye shes rigs lnga'i zhing :
sku dang thig les ye nas brgyan pa 'di :
rang snang dag pas legs par phul ba yis :
kun bzang chos sku'i zhing la spyod par shog :
tshogs gsag le 'u gsum pa 'o :
che ba'i yon tan rjes dran te :
bstod pa'i glu yis bsnyen bkur bya :
oM AHhU~M hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rig pa'i gsung :
thugs ni mi g.yo smra bsam brjod las 'das :
sku gsung thugs ldan pad+ma rgyal la bstod :
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten dbang sgyur pad+ma rgyal ba'i sras :
yon tan phrin las yongs rdzogs sku la bstod :
chos sku nam mkha' lta bu'i dgongs pa rtogs :
longs sku nyi zla bzhin du dgos 'dod 'byung :
sprul sku'i thugs rjes 'gro drug bu ltar skyob :
sku gsum dbyer med gu ru'i sku la bstod :
dri med pad+ma ge sar sdong po la :
rang byung sprul sku mtshan dang dpe byad rdzogs :
skye 'chi mi mnga' tshe yi rig 'dzin brnyes :
mi 'gyur rdo rje lta bu'i sku la bstod :
pad+ma zla gam le brgan ljags kyi klong :
brgyad khri bzhi stong gsang sngags zab mo'i sgra :
rgyun chad med pas skal ldan smin grol mdzad :
tshangs dbyangs 'gag pa med pa'i gsung la bstod :
'od gsal kun khyab ye shes zang thal ngang :
'khor 'das mnyam nyid thig le chen por rdzogs :
mngon shes drug cus gzhan snang thabs kyis 'dul :
gsang ba bsam mi khyab pa'i thugs la bstod :
nam mkha' bzhin du rdzu 'phrul thogs pa med :
nyi zla lta bur ma rig mun pa sel :
dngos grub mchog brnyes ya mtshan chen po ste :
yon tan mtha' yas 'gro ba'i mgon la bstod :
khams gsum dbang sdud srid gsum zil gyis mnan :
drag sngags mthu yis ma rungs gdug pa 'dul :
gang la gang 'dul de la der ston pas :
'khor ba dong sprugs phrin las mdzad la bstod :
bya rtsol ngang nas cho 'phrul cir yang ston :
byar med thag chod rig pa rang sa zin :
dmigs med thugs rjes 'gro ba yongs la dgongs :
rigs gsum yongs 'dus pad+ma'i sku la bstod :
ma rig gnyid sangs mkhyen pa'i dkyil 'khor rgyas :
sde snod rgyud sde theg pa rim dgu'i mdzod :
rgyal ba'i gdung 'dzin yongs kyi yab gcig po :
dkon mchog kun 'dus pad+ma'i sku la bstod :
sbyin pa mthar phyin dgos 'dod char bzhin 'beb :
tshul khrims mthar phyin 'gyur med bde chen brnyes :
bzod pa mthar phyin mtshan dang dpe byad ldan :
bsod nams tshogs rdzogs pad+ma'i sku la bstod :
brtson 'grus mthar phyin 'khor ba ji srid bzhugs :
bsam gtan mthar phyin ting 'dzin sgo brgyar 'jug :
shes rab mthar phyin rnam thar gsum gyi ngang :
ye shes tshogs rdzogs pad+ma'i sku la bstod :
tshe la dbang thob 'gro la 'chi med stsol :
rdzu 'phrul bsam yas chos sgo rab 'byams ston :
dgos 'dod char 'beb las dang smon lam sogs :
dbang bcu'i bdag nyid pad+ma'i sku la bstod :
dug lnga'i rgyu zad ci snang ye shes dbyings :
'byung lnga'i rkyen zad rig pa 'od skur smin :
zag pa gsum zad mi 'gyur rdo rje'i klong :
mngon par byang chub pad+ma'i sku la bstod :
dus gsum sangs rgyas kun gyi rnam thar 'chang :
rgyal ba sras dang bcas pa'i phrin las mdzad :
sku gsum zhing khams rgya mtshor mnga' dbang sgyur :
rigs brgya'i khyab bdag pad+ma'i sku la bstod :
mos shing gus pas bstod pa'i byin rlabs kyis :
gu ru'i gsang gsum yon tan phrin las kyi :
rnam thar ma lus bdag gis myur 'grub ste :
kun bzang 'od mi 'gyur ba'i gnas thob shog :
bstod pa'i le 'u bzhi pa 'o :
mos gus kha tsam ma yin pas :
gsol ba snying gi dkyil nas 'debs :
e ma ho :
chos sku kun bzang longs sku rigs lnga'i rgyal :
ston pa bcu gnyis bskal mgon drug cu bzhi :
bcom ldan rdor sems sprul sku thub pa drug :
dus gsum rgyal ba dgongs brgyud bla ma rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
rigs gsum mgon po rigs can drwa ma lnga :
dga' rab shrI siM skal ldan rgyal po dza :
dpal chen mngon grub slob dpon che brgyad sogs :
dus gsum rig 'dzin brda brgyud bla ma rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
sgeg pa rdo rje sangs rgyas gsang ba dang :
mnga' bdag yab sras bka' bab grub thob brgyad :
'bangs rigs lo tsA rnal 'byor dbang phyug sogs :
dus gsum gang zag snyan brgyud bla ma rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
las 'phros gter rnyed mkha' 'gros gtad rgya bkrol :
smon lam dbang thob las can rjes su bzung :
gsang chen nges pa'i bka' gzhung tshul bzhin spyod :
dus gsum rig 'dzin rtsa brgyud bla ma rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
phyogs bzhi dbus lnga'i zhing khams gangs chen mtshor :
pad+ma rnam snang mdzad sogs rigs lnga'i zhing :
mi mjed bye ba phrag brgyar sprul pa dang :
yang sprul nying sprul bsam mi khyab pa rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
phyogs bcu'i 'jig rten bkod pa rab 'byams su :
mchog gi sprul sku thub pa'i dbang po dang :
gsang sngags ston pa pad+ma'i rnam rol gyis :
mdo rgyud bstan pa bsam yas sgyu 'phrul kun :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
dug lnga rang grol rigs lnga'i sku ru bzhengs :
bde chen ye shes rnam lnga'i longs spyod rdzogs :
zhi rgyas dbang drag lhun grub phrin las mdzad :
'gro lnga sgrol mdzad thod phreng rtsal 'chang rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
gnas dang dur khrod 'jig rten phyogs mtshams su :
tshogs brgyad rnam dag sgyu 'phrul drwa ba'i sku :
rang rigs tshom bu 'bum sdes 'gro ba 'dul :
sprul pa'i gu ru mtshan mchog brgyad po rnams :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
pha rol phyin drug sprul pa'i sku ru shar :
so so'i skad du gang 'dul chos sgo ston :
rigs drug so so'i sdug bsngal thabs kyis sel :
'gro drug 'dren mdzad gu ru drug la sogs :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
pad+ma sa ra ha dang birawa pa :
Dom+bi pa dang rigs ldan pad+ma dkar :
mtsho skyes nag po chags mchog rtsal la sogs :
'phrul mtshan nyi shu phrag gnyis rol pa'i gar :
ngo bo gcig bsdus o rgyan rin po che :
gsol ba 'debs so byin\u0f8e
phyi nang gsang ba'i\u0f8e
bsam pa lhun gyis 'grub par\u0f8e
dpal chen che mchog yang dag gshin rje'i gshed :
dbang chen rdo rje gzhon nu mngon rdzogs rgyal :
gsang bdag me phreng zhi ba rdo rje dbyings :
theg pa rim dgu'i dkyil 'khor rab 'byams lha :
ngo bo gcig bsdus o rgyan rin po che :
gsol ba 'debs so byin\u0f8e
phyi nang gsang ba'i\u0f8e
bsam pa lhun gyis 'grub par\u0f8e
gsang ba ye shes rdo rje rnal 'byor ma :
myur mdzad dpa' mo seng ge'i gdong pa can :
dbyings phyug khro mo rnam dgu'i tshom bu sogs :
'bum phrag yangs pa'i dpa' bo mkha' 'gro rnams :
ngo bo gcig bsdus o rgyan rin po che :
gsol ba 'debs so byin\u0f8e
phyi nang gsang ba'i\u0f8e
bsam pa lhun gyis 'grub par\u0f8e
rang bzhin ye shes dbyings las ma g.yos kyang :
'bar ba'i cho 'phrul gar dgu'i rol pa yi :
rnam 'phrul du mas sangs rgyas bstan pa srung :
ma mgon lcam dral dam pa'i chos skyong rnams :
ngo bo gcig bsdus o rgyan rin po che :
gsol ba 'debs so byin\u0f8e
phyi nang gsang ba'i\u0f8e
bsam pa lhun gyis 'grub par\u0f8e
brgyud pa drug ldan rig 'dzin bla ma'i tshogs :
srid zhi'i mgon gyur bla med dkon mchog gsum :
zhi khro rab 'byams mkha' 'gro chos skyong sogs :
phyogs bcu dus bzhi'i skyabs gnas ma lus pa'i :
ngo bo gcig bsdus o rgyan rin po che :
gsol ba 'debs so byin gyis brlab tu gsol :
phyi nang gsang ba'i bar chad zhi ba dang :
bsam pa lhun gyis 'grub par byin gyis rlobs :
oM AHhU~M badzra gu ru pad+ma sid+d+hi hU~M:
yang snying 'di bzlas bde gshegs kyi :
gsung rab thams cad bklags dang mtshungs :
gsol 'debs le 'u lnga pa 'o :
thal mo snying khar sbyar byas nas :
'dod don smon lam rtse gcig gsol :
kye ho :
dkon mchog kun 'dus gu ru rin po che :
mkhyen brtse ye shes chen po'i byin rlabs dang :
snying nas blo gtad mos pa'i rten 'brel mthus :
smon pa'i 'bras bu 'grub par byin gyis rlobs :
snying po med pa 'khor ba'i chos rnams la :
nges 'byung drag pos thar pa'i lam la zhugs :
rang nyid zhi bde don du mi gnyer bar :
rgyal sras spyod la 'jug par byin gyis rlobs :
mi dge'i bshes dang nam yang mi 'phrad cing :
mtshan nyid kun ldan rdo rje slob dpon gyis :
rjes bzung dam tshig tshul bzhin bsrung ba dang :
smin grol mtha' ru phyin par byin gyis rlobs :
skye kun log pa'i lam du mi gol bar :
theg dgu'i snying po 'od gsal rdzogs pa che'i :
gdams pa'i bcud thob nyams len mthar phyin nas :
gdod ma'i zad sar 'khyol bar byin gyis rlobs :
khyad par gu ru pad+ma 'byung gnas kyis :
tshe rabs kun tu rjes su bzung nas kyang :
dgyes pa'i zhal bstan gsung gi bdud rtsi thob :
ye shes rgyud la zhugs par byin gyis rlobs :
ltem rkyang med pa'i mos gus rgyud la skye :
gsang ba gsum gyi byin rlabs rdzogs par zhugs :
'brel tshad don ldan bsdu bzhi'i spyod pa yis :
mkha' mnyam 'gro kun sgrol bar byin gyis rlobs :
las dang nyon mongs 'khrul 'khor rgyun chad cing :
nad gdon 'jigs tshogs ma lus dbyings su zhi :
brgal dka' mtha' med 'khor ba'i rgya mtsho dang :
ngan 'gro'i grong khyer stongs par byin gyis rlobs :
rmad byung byang chub sems mchog rin po che :
bdag gzhan rgyud la rtsol ba med par skye :
nam yang mi 'bral gong du 'phel nas kyang :
sa lam myur du rdzogs par byin gyis rlobs :
tshe la dbang thob sgrub pa mtha' ru phyin :
gegs dang bar chad nam yang mi 'byung bar :
yid la bsam pa thams cad lhun gyis 'grub :
rang gzhan don gnyis mthar phyin byin gyis rlobs :
bstan pa'i shing rta rang dbang nyid du 'dren :
thub bstan sgron me 'jig rten yongs la spar :
gsang chen bstan pa'i rgyal mtshan kun tu sgreng :
bstan 'gro'i don chen 'grub par byin gyis rlobs :
bla mas byin rlob yi dam dngos grub stsol :
mkha' 'gros grogs mdzad dam can bran tu 'khol :
bka' btsan byin che nyams rtogs rtsal rdzogs nas :
rig 'dzin rnam bzhi'i 'bras thob byin gyis rlobs :
rgyal ba sras bcas dgongs pa skong ba dang :
mkha' mnyam 'gro kun bla med gnas su bsgral :
gdul dka' drag po'i stobs kyis 'dul ba la :
gu ru nyid dang mnyam par byin gyis rlobs :
gzungs dang blo gros spobs pa'i gter chen rdol :
ting 'dzin sgo mo bye ba bsam yas thob :
zag med mngon shes rdzu 'phrul stobs chen pos :
'gro don phyogs med 'grub par byin gyis rlobs :
bzang ngan las kyis 'brel ba'i sems can kun :
log par mi ltung 'di nas 'phos ma thag :
snang ba mtha' yas zhing mchog bde can du :
'dren pa'i nus pa thob par byin gyis rlobs :
rgyal bstan dar zhing yun ring gnas pa dang :
'gro kun bde skyid dam pa'i chos la spyod :
lta ba ngan dang nad mug 'khrugs rtsod zhi :
dge dgu smon bcu'i dpal 'byor rab rgyas shog :
smon lam le 'u drug pa 'o :
byin rlabs dbang bzhi zhu ba'i phyir :
phur tshugs gsol btab thugs rgyud bskul :
kye kye :
bla ma o rgyan rin po che :
sangs rgyas thams cad 'dus pa'i sku :
'gro ba kun gyi gnyen gcig po :
mgon med bdag la thugs rjes zungs :
bla ma kun bzang pad+ma 'byung :
re zhing ltos pa'i gnyen gcig po :
bdag la re sa gzhan na med :
sdug bsngal 'dam nas drang du gsol :
rje btsun pad+ma thod phreng rtsal :
khyed la bdag nyid bran du 'bul :
skyid sdug re ltos khyed shes pas :
bla med mchog gi dngos grub stsol :
bla ma sangs rgyas phrin las mdzad :
bdag la dbang skur byin rlobs la :
mtha' yas sems can ma lus kun :
'dren pa'i bla mar bdag gyur mdzod :
dbang bzhis smin par byin gyis rlobs :
rgyud bzhi dag par byin gyis rlobs :
lam bzhi 'byongs par byin gyis rlobs :
sku bzhi thob par byin gyis rlobs :
oM AHhU~M badzra gu ru pad+ma sid+d+hi hU~M:
rang gnas ye shes sa bon nyid :
gzhi dus dbang gis gsos btab nas :
lam dbang chu rgyun gcig ma yis :
rtogs pa gso zhing nyams chag sbyong :
rje btsun gu ru thugs rje sprul pa'i sku :
bdag gi spyi bor lus kyi thig le la :
dbang skur byin rlobs sad pa'i sgrib pa sol :
'gyur med sku yi dngos grub bstsal du gsol :
dpral ba'i oM dkar sku yi rdo rje las :
zla zhun bdud rtsi bdag gi smin mtshams zhugs :
rtsa yi sgrib dag snang stong lha skur smin :
bum dbang mthar phyin sprul sku'i gsos thebs gyur :
kA ya sid+d+hi a b+hi Shiny+tsa oM:
rje btsun gu ru rang bzhin longs spyod rdzogs :
bdag gi mgrin par ngag gi thig le la :
dbang skur byin rlobs rmi lam sgrib pa sol :
'gag med gsung gi dngos grub bstsal du gsol :
mgrin pa'i AHdmar gsung gi rdo rje las :
nyi zer bdud rtsi bdag gi mgrin par zhugs :
rlung gi sgrib dag grags stong sngags su smin :
gsang dbang mthar phyin longs sku'i gsos thebs gyur :
wA ka sid+d+hi ab+hi Shiny+tsa A:
rje btsun gu ru ngo bo chos kyi sku :
bdag gi snying khar yid kyi thig le la :
dbang skur byin rlobs gnyid mthug sgrib pa sol :
'khrul med thugs kyi dngos grub bstsal du gsol :
thugs ka'i hU~M sngon thugs kyi rdo rje las :
mthing gsal bdud rtsi bdag gi snying khar zhugs :
thig le'i sgrib dag rig stong 'od gsal smin :
sher dbang mthar phyin chos sku'i gsos thebs gyur :
tsit+ta sid+d+hi a b+hi Shiny+tsa hU~M:
rje btsun gu ru bde chen rdo rje'i sku :
bdag gi lte bar lhan skyes thig le la :
dbang skur byin rlobs chags rtog sgrib pa sol :
sku lnga yongs rdzogs dngos grub bstsal du gsol :
lte ba'i hrIHyig ye shes rdo rje las :
gser mdog bdud rtsi bdag gi lte bar zhugs :
'pho ba'i sgrib dag bde stong chen por smin :
dbang bzhi mthar phyin sku bzhi'i gsos thebs gyur :
sarba sid+d+hi a b+hi Shiny+tsa hrI:
rtsa brgyud bla ma kun 'dus :
dkyil 'khor rgya mtsho'i khyab bdag :
dkon mchog gsum gyi rtsa ba :
dpa' bo mkha' 'gro'i dbang phyug :
'gro drug yongs kyi 'dren pa :
bod 'bangs skyob pa'i mgon po :
byin rlabs thugs rje'i gter chen :
bka' drin gzhal du med pa :
gu ru pad+ma mkhyen no :
rdo rje'i ye shes chen po :
snying nas gsol 'debs bu yi :
rgyud la myur du zhugs nas :
nyid dang rnam dbyer med pa'i :
byin rlabs dngos grub stsol cig :
gu ru dgyes pas 'od zhu rang la thim :
dbyer med rang byung 'od gsal chos kyi sku :
rtsol bral blo las 'das pa gdod ma'i gshis :
chos kun ye rdzogs chen po'i dgongs pa bskyang :
dge 'dis phyogs bcu dus gsum gyi :
bla ma'i thugs dgongs rdzogs pa dang :
dus gsum pha mas thog drangs pa'i :
'gro drug sems can ma lus pa :
gu ru mchog gis rjes bzung ste :
yang dag rdo rje'i don rtogs shog :
ces brjod gnas lugs ngang la bzhag :
dbang len le 'u bdun pa 'o :
sa ma ya :
dbyings las skur bzhengs longs spyod rdzogs :
ma 'gag sprul sku pad+ma 'byung :
phyi ltar mtsho skyes rdo rje 'chang :
nang ltar 'phags pa spyan ras gzigs :
gsang ba mgon po tshe dpag med :
zung 'jug kun bzang 'od mi 'gyur :
thabs kyi cho 'phrul cir yang ston :
'gro 'dul thugs rje rgyun chad med :
zhing khams kun tu sprul pas khyab :
khyad par bod la brtse bas dgongs :
de phyir phyi rabs gdul bya'i don :
gdams ngag che chung dpag med bzhag :
sa 'og thams cad gter gyis bkang :
'jug bde kha tshang don 'dril ba'i :
lam zab snying po 'di nyid kyang :
mnga' bdag rje 'bangs yongs la gdams :
lo tsA chen por gnyer du gtad :
nyams len tshar gcig bgyis pas kyang :
gu ru'i zhal mthong skal ldan 'gyur :
rtag tu brtson na sgrib kun byang :
tshogs chen rdzogs shing bdag la sogs :
rtsa gsum rgyal bas byin gyis rlob :
pad+ma 'od kyi gzhal med du :
'brel bar bcas te mngon byang chub :
mtsho rgyal brda yi ri mor bris :
phyi rabs don du gter rgyas thob :
bai ros byin brlabs rig pa 'dzin :
ma nges spyod pa skyong ba dang :
'phrad nas gnas dus smon lam mthus :
gter kha ma bu zhal 'dzom na :
'brel tshad don ldan btsas su 'gyur :
sa ma ya :
rgya rgya rgyaH

kho bo 'chi med bstan gnyis g.yung drung gling pa la dngos grub tu thob pa'o ///
/
