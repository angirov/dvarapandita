@#//
gter gsar phyag rdzogs kyi sngon 'gro bzhi sbyor lhan thabs rnam mkhyen bgrod pa'i them skas bzhugs so //
mchog gsum yongs 'dus bla ma'i zhabs pad la //
gus pas btud nas zab gter grol byed kyi //
sngon 'gro bzhi sbyor rnam mkhyen bgrod pa'i skas //
skal bzang don gnyer mgron la bdag gis gtad //
'dir gter gsar gyi phyag rdzogs gtso bor gyur pa'i zab mo'i khrid rnams kyi sngon du 'gro ba thun mong ma yin pa bzhi sbyor gyi rim pa nyams len la 'jug bde phyir logs su bkod par /
de yang rdzogs pa chen po 'ja' lus rdo rje srog sgrub ka dag gi sngon 'gro'i skabs su nyan thos theg pa dang bstun te :
zhes pa'i 'phror /
zhi ba mya ngan las 'das pa'i phan yon la lta ba dang skyabs su 'gro ba :
byang chub sems dpa'i theg pa dang bstun te sems can thams cad kyi don du byang chub tu sems bskyed pa :
gsang sngags nang pa dang bstun te sgrib sbyong rdo rje sems dpa'i rnal 'byor :
tshogs gsag bla ma'i rnal 'byor dang maN+Dal :
mos gus byin rlabs kyis rtogs pa mngon sum du bya phyir gsol 'debs ting nge 'dzin gyi dbang blang ba'o :
zhes gsungs shing yang dag bde chen snying po'i phyag chen gyi thun mong ma yin pa'i sngon 'gro bzhi sbyor gyi skabs su /
de ltar thun mong gi chos kyis srid pa'i phun tshogs la zhen pa med cing :
yang dag gi lam la blo 'phrigs tshud pa dang :
thun mong ma yin pa'i sngon 'gro bzhi sbyor gyi rim pa nyams su len pa la :
nang pa sangs rgyas pa'i bstan pa la 'jug cing bar chad sel phyir dkon mchog gsum la skyabs su 'gro zhing byang chub kyi sems bskyed pa :
thog med nas bsags pa'i sdig ltung gi phung po sbyang phyir rdo rje sems dpa'i bzlas brjod bya ba :
bsod nams dang ye shes kyi tshogs gnyis zung 'jug tu rdzogs phyir sku gsum gyi maN+Dal 'bul ba :
byin rlabs don gyi 'pho ba snying la 'jug phyir gsol 'debs dbang bzhi blang ba dang bcas pa'o :
zhes gsungs shing /
de yang rdzogs chen la tshe dpag med las byang gi skyabs sems tsam las zur du mi gsal zhing /
yang dag gi bzhi sbyor 'di nyid kha tshang don 'dril du 'gyur gshis gzhir byas /
phyag rdzogs so so'i dus 'byin 'jug gi dbye ba dang lhan thabs phra mos blan /
gzhan ma gter gzhung bcos med du bzhag ste bkod par /
tho rangs kyi dus sogs stan bde ba la 'dug cing tshig don mthun pas 'di ltar /    lam zhugs kyi gang zag rgyun gyi nyams len skabs bzlas brjod nus pa stobs 'byin nam bsdu na A li kA li yig brgya sbrel ba tshar gsum brjod cing tshe rabs nas bsags pa'i sdig ltung dang khyad par ngag gi nyes skyon thams cad byang dag chen por bsam pa yang rig 'dzin brgyud pa'i phyag bzhes so //
mchan /
kye ma :
bdag ni 'khor ba'i gnas 'dir thog ma med pa nas da lta la thug gi bar du sdug bsngal 'khrul pa'i snang ba dos drag la yun ring ba 'di lta bu'i duHkha bzod med kyis gtses shing :
'di ltar bdag nyid gcig pur ma zad bdag gi pha ma sems can 'di rnams sdug bsngal de 'dra ba 'ba' zhig la spyad cing da lta yang sdug bsngal la sdug bsngal du mi shes par smyon pa btsan dug za ba ltar rang gis rang phung sgrub pa 'di tsho a re sdug :
snying re rje :
'di rnams bde ba dang ldan sdug bsngal bzod du med pa 'di dang bral ba'i thabs shig bdag gis grub pa zhig ci ma rung :
de grub par byed pa la bdag 'khor ba 'di las thar te bde chen byang chub sems kyi btsan sa zin pa zhig byas te :
da gdod khams gsum 'khor ba 'di na 'khyams pa'i pha ma sems can 'di kun gyi don bya :
de phyir bdag dus da nas bzung ste ji srid sangs rgyas rang rgyud las ma thob kyi bar du dkon mchog skyabs yul rnams la skyabs su mchi'o :
zhes bsam zhing brjod /
skyabs yul gsal 'debs pa ni /
mdun gyi nam mkhar dpag bsam gyi shing yal ga rab tu rgyas pa'i snying po yal 'dab bzhir gyes pa'i dbus kyi lte bar bla ma rdo rje 'chang la brgyud pa gsum gyi bla mas bskor ba :
mdun du 
rdzogs chen skabs su dpal rdo rje sems dpa' la /
zhi ba dang khrag 'thung gi lha tshogs kyis bskor ba :
phyag chen skabs dpal he ru ka la zhes 'byin 'jug byed dgos /
g.yas su dus gsum gyi sangs rgyas :
rgyab tu chos sku yum chen mo la rgyal ba'i gsung rab glegs bam gyi rnam pa :
g.yon du theg pa che chung gi dge 'dun :
phyi bskor du bka' srung dam can rgya mtshos bskor ba dang bcas pa'i skyabs yul rnams gsal bar gyur :
ces 'don sgom sbrags /
de lta bu'i skyabs yul rnams la snying thag pa nas blo khel nges pa'i gdung shugs bskyed de skyabs 'gro ni /
na mo :
sangs rgyas kun dngos yang dag lam ston pa'i :
bla ma rin po che la skyabs su mchi'o :
sku bzhi ye shes lnga yi bdag nyid can :
dus gsum sangs rgyas rnams la skyabs su mchi'o :
theg gsum lung rtogs yi ge'i ris su byon :
chags bral dam pa'i chos la skyabs su mchi'o :
sa dang lam zhugs dag pa'i zhing mchog skyong :
tshogs mchog dge 'dun rnams la skyabs su mchi'o :
mchog dang thun mong dngos grub nye bar stsol :
zhi khro yi dam lha la skyabs su mchi'o :
bar chad kun sel mchog mthun phrin las sgrub :
mkha' 'gro chos skyong srung mar skyabs su mchi'o :
zhes brgya stong nyer gcig sogs ci 'grub dang /
de nas skyabs yul de dag dpang por byas te mkha' mnyam gyi 'gro ba dang nyan rang sogs yang dag gi lam la bdag nyid kyis dkri phyir bla med byang chub mchog tu sems bskyed cing tshad med bzhi sgom pa ni bsam sbyor mthun pas /
bdag gi pha ma khams gsum 'gro ba kun :
thog med dus nas sdug bsngal mtha' med myong :
snying rje'i rang bzhin 'di dag don byed phyir :
bdag gis byang chub mchog tu sems bskyed do :
sdug bsngal mtsho las ma bsgral bdag gis bsgral :
theg mchog dbugs ma phyung rnams bdag gis dbyung :
zhi bder gnas pa'i sems dpa' myang 'das 'god :
bla med byang chub sems kyi phan yon gyis :
sems can mi dge'i las la spyod pa dang :
sdug bsngal mi dge'i lam las rab ldog ste :
sdug bsngal yongs bral bde ba dam pa yis :
gnyis med byang chub sems su gnas gyur cig :
lan gsum gyi mjug tu skyabs yul rnams bdag la thim pas dkon mchog skyabs yul rnams dang dbyer med du gyur te thugs rje'i byin rlabs zhugs pas chos chos su 'gro zhing bar chad med par bsam /
de nas sgrib sbyong rdo rje sems dpa'i sgom bzlas ni /
rang tha mal pa'i spyi gtsug tu pad dkar dang zla ba'i gdan la hU~M las dpal rdo rje sems dpa' sku mdog dung la pho tshos bskus pa ltar dkar la dmar ba'i mdangs dang ldan pa phyag g.yas rdo rje thugs kar 'dzin cing g.yon dril bu dku la brten pa :
mtshan dpes brgyan pa'i rdo rje'i sku dar dang rin po ches mdzes par spras pa :
rdo rje'i skyil mo krung gis bzhugs pa'i thugs kar zla ba'i dkyil 'khor dri ma dang bral ba'i snying por hU~M yig gi mtha' mar yi ge brgya pas bskor ba :
bzlas pa tsam gyis sngags phreng dang sku'i cha thams cad las ye shes kyi bdud rtsi 'o ma'i rgyun ltar dkar zhing bsil ba reg na bde ba bab :
bdag gi spyi gtsug tshangs pa'i bu ga nas mar zhugs :
lus kyi cha thams cad mer gyis gang ste sdig sgrib nyes ltung ma lus pa sangs kyis dag :
shel bum phyis pa 'o mas bkang pa lta bur gyur par mos :
oM badzra satwa sa ma ya :
ma nu pA la ya :
badzra satwa te no pa tiSh+Tha :
dr-i D+ho me b+ha wa :
su to Sh+yo me b+ha wa :
a nu rak+to me b+ha wa :
su po Sh+yo me b+ha wa :
sarba sid+d+hi m+me pra yats+tsha :
sarba karma su tsa me tsit+taM shri ya :
ku ru hU~M ha ha ha ha ho :
b+ha ga wAn sarba ta thA ga ta badzra mA me muny+tsa badzrI b+ha wa ma hA sa ma ya satwa AHhU~M:
zhes snying po ci 'grub dang /
yang snying /
oM badzra satwa hU~M bzla /
mthar rdo rje sems dpa' 'od du zhu nas bdag dang ro gcig tu gyur par mos /
tshogs gnyis rdzogs phyir maN+Dal 'bul ba ni /
sgrub pa'i maN+Dal byed na stegs kyi khar tshom bu lnga bkod skyabs yul bzhin du mos /
mchod pa'i maN+Dal lag tu thogs /
gnyis ka'ang rgyu rin po che las grub pa gas chag med pa mtho gang las mi chung ba /
tshom bu'ang rin po che dang 'bru sman sogs ci 'byor gyis dang por so bdun bkod la gling bzhi ri rab sogs lha mi'i snod bcud 'byor pa rgya chen por mos /
rin chen maN+Dal yid 'ong mchod pa'i sprin :
'dod dgu'i 'byor pa dpag med dang ldan pa :
dpag yas nam mkha'i rgyan gyur 'di phul pas :
'gro kun rnam dag zhing la spyod par shog :
gnyis pa tshom bu dgu bkod la /
'og min zhing rab 'byams kyi bkod pa mtha' klas pa mchod sprin rgya mtshos gang bar mos la /
'og min bde chen rin chen gzhal yas khang :
sna tshogs mchod pa'i sprin gyi bla re can :
nam mkha' gang bar dmigs te phul ba yis :
'gro kun longs sku'i zhing la spyod par shog :
gsum pa ye shes lnga mtshon pa'i tshom bu lnga bkod de /
'od gsal lhun grub ye shes rigs lnga'i zhing :
sku dang thig les ye nas brgyan pa 'di :
rang snang dag pas legs par phul ba yis :
kun bzang chos sku'i zhing la spyod par shog :
ces sku gsum gyi maN+Dal dbul /
dngos su ma 'byor na yid byung gis spros te tshig gyer ro //
bla ma'i rnal 'byor ni /
rang nyid skad cig gis 
rdzogs chen skabs su gar dbang rtsa gsum yongs 'dus su gsal ba'i zhes dang /
phyag chen la dpal he ru kar gsal ba'i zhes 'byin 'jug bya /
spyi bor seng ges btegs pa'i khri pad+ma dang zla ba'i gdan la bdag la bka' lung dbang dang man ngag bstsal zhing bdag rgyud la yod pa'i ye shes dri med rang gsal gcer mthong du ngo sprod par mdzad pa'i chos rje sangs rgyas bka' drin can :
rtsa ba'i bla ma de nyid yin pa la rnam pa bcom ldan 'das khyab bdag rigs drug pa rdo rje 'chang chen po longs spyod rdzogs pa'i sku rin po che in+d+ra nI la'i snying po ltar gsal zhing 'tsher ba rdo rje dang dril bu 'dzin pas yum gsang ba ye shes kyi DA ki ma dmar mo gri thod 'dzin pa la 'khyud pa :
yab yum gnyis ka'ang bde stong gnyis su med pa'i ye shes kyi ngang nas bdag la rjes su brtse bas zhal 'dzum pa dang bcas pa :
gsal stong 'od lnga'i klong du bkra lam mer bzhugs pa'i dbu gtsug tu slob dpon chen po pad+ma 'byung gnas :
rdzogs chen la /
de'i dbu gtsug tu rig 'dzin chen po shrI siM ha :
de'i dbu gtsug tu sprul sku dga' rab rdo rje :
phyag chen la /
pad+ma 'byung gnas :
de'i dbu gtsug tu yo ga'i slob dpon pra b+ha hasti :
de'i dbu gtsug tu thugs kyi rig 'dzin hU~M kA ra :
de'i dbu gtsug tu sprul sku dga' rab rdo rje :
phyag rdzogs gnyis kar /
de'i dbu gtsug tu longs sku rdo rje sems dpa':
de'i dbu gtsug tu rgyal ba chos kyi sku kun tu bzang po mkha' dbyings khyab pa'i sku ting nge 'dzin gyi phyag rgya can gzhan yang brgyud pa gsum gyi bla rabs sprin phung gtibs pa lta bur bzhugs par gyur :
ces pa'i 'byin 'jug dbye ba phyed pa dgos /
de lta bu'i bla ma brgyud pa'i mkhyen pa'i ye shes brtse ba'i thugs rje mdzad pa'i phrin las rmad du byung zhing bsam gyis mi khyab pa la bsam ste skyon rtog gi blo ngan spangs la dad pa dang mos gus snying thag pa nas lus 'dar ba dang mchi ma g.yo ba tsam du bskyed cing gsol ba 'debs pa la /
dang po rdzogs chen gyi brgyud 'debs ni /
e ma ho :
chos nyid 'dus ma byas pa'i mkha' dbyings su :
khyab bdag dang po'i mgon po kun tu bzang :
blo 'das chos kyi sku la gsol ba 'debs :
'og min rab 'byams thig le 'od lnga'i klong :
zung 'jug ye shes lnga rdzogs rdo rje sems :
bla ma longs spyod rdzogs sku la gsol ba 'debs :
gser gling he chen brdal ba'i dur khrod du :
thugs rje chen pos 'gro ba'i don la byon :
sprul sku dga' rab rdo rje la gsol\u0f8e
dur khrod rtsub 'gyur tshal gyi gnas mchog tu :
dga' rab rjes bzung rdzogs chen brda' don rig :
rig 'dzin shrI siM ha la gsol\u0f8e
rgya bod gnas dang rnga yab gling dbus su :
rdo rje'i sku brnyes sangs rgyas 'dus pa'i sku :
o rgyan rin po che la gsol\u0f8e
zan yang gnas dang g.yo ru khra 'brug tu :
pad+mas rjes bzung bka' 'dus gdams pa'i bdag :
rgyal sras chos kyi rje la gsol\u0f8e
spyi gtsug bde ba chen po'i pho brang du :
bka' bstsal lung 'bogs chos nyid mngon sum sprod :
drin can rtsa ba'i bla ma la gsol\u0f8e
dmar gsal zla gam tshe yi pho brang du :
'chi med dbang dang dngos grub nyer stsol ba'i :
gar dbang rtsa gsum yongs 'dus la gsol\u0f8e
rma lung zag med 'ja' tshon phug pa nas :
rgyal ba'i gseng lam mchog gsang a ti'i chos :
blo 'das rdzogs pa chen po lagasol\u0f8e
rang bzhin gnas dang lhun grub gzhal yas su :
mchog gi bde ster dam tshig DA ki nI:
bstan skyong sngags kyi bdag mo la gsol\u0f8e
de ltar gsol ba btab pa'i byin rlabs kyis :
ka dag rig stong rang ngo 'phrod pa dang :
thod rgal lhun grub snang ba mthar phyin te :
zab mo'i lam la skal ldan 'dren gyur cig :
phyag chen brgyud 'debs ni /
dga' rab rdo rje yan gong dang 'dra ba las /
gser brag bya skyibs tshal gyi ke'u tshang du :
thugs kyi rig 'dzin phyag rgya chen po brnyes :
slob dpon hU~M chen kA ra la gsol ba 'debs :
brag dmar bya khyung tshal gyi ke'u tshang du :
phrin las grub pas rdo rje phur pa brnyes :
slob dpon pra b+ha hasti la gsol\u0f8e
rgya bod gnas dang nas /
rtsa ba'i bla ma'i bar 'dra /
rang lus gdod nas dag pa rgyal ba'i zhing :
lhan skyes gnyug ma'i gshis lugs he ru ka :
yang dag bde chen snying po la gsol\u0f8e
sangs rgyas rang las gzhan dring mi 'jog par //
gnas lugs rang rig rang gsal rtogs byed lam //
ches zab phyag rgya chen po la gsol\u0f8e
zab mo'i chos dang de 'dzin skyong byed cing //
log 'dren 'dul phyir snying rje khros pa'i sku
/bka' gter srung ma rgya mtsho la gsol\u0f8e
lta ba snang srid sems su shes pa dang //
sgom pa dmigs gtad 'dzin pa rang sar grol //
spyod pa spang blang res 'jog bral ba ste //
gzhi lam 'bras bu'i phyag rgya che thob shog
/phyag rdzogs gnyis kar brgyud 'debs kyi mjug tu phur tshugs su gsol ba 'debs pa ni /
bka' drin mnyam pa med pa dang ldan pa bla ma rin po che la gsol ba 'debs so :
bdag rgyud chos dang mthun par byin gyis rlobs shig :
chos rgyud thog tu 'byor bar byin gyis rlobs shig :
lta spyod nyon mongs pa'i gnyen por 'gro bar byin gyis rlobs shig :
nyon mongs pa ye shes su 'char bar byin gyis rlobs shig :
tha mal gyi shes pa'i mtshang rig ste blo 'das chos sku'i rang zhal gzhi thog tu phebs par byin gyis rlobs shig :
rdzogs chen la /
tshe gcig lus gcig la blo 'das rdzogs pa chen po rang snang ris med kyi dgongs pa bde blag tu rtogs par byin gyis rlobs shig :
gnyis kar /   tshe gcig lus gcig la yang dag bde chen snying po phyag rgya chen po mchog gi dngos grub bde blag tu thob par byin gyis rlobs shig :
ci mang lan gsum sogs brjod /
de ltar gsol ba btab pa la brten nas /
bla ma brgyud pa dang bcas pa rtsa ba'i bla ma nyid la thim :
bla ma'i spyi bor oM dkar po :
mgrin par AHdmar po :
thugs kar hU~M sngon po :
de gsum las byin rlabs 'od zer gyi rnam par 'phros :
bdag gi gnas gsum du thim :
sku bum pa :
gsung gsang ba :
thugs shes rab ye shes kyi dbang dang byin rlabs thob :
mthar bla ma yab yum 'od du zhu ste rang la thim pas bla ma'i thugs dang rang sems gnyis med du gyur :
de'i rang ngo la bltas pas blo 'das bde ba chen po ngo bo nyid sku bla ma'i rang zhal mjal :
sku gsum bla ma mchog gi go 'phang thob par gyur :
ces mos te ci gnas su mnyam par 'jog cing mtshan med kyi gnas lugs bskyang ba'am /
lha'i rnal 'byor gtum mo sgyu lus sogs mtshan bcas kyi dge sbyor la 'jug pa ci rigs bya zhing /
las dang po pas ni dngos gzhi'i khrid kyi rnam gzhag la 'jug par bya'o //
rnam mkhyen rin chen khang par bder 'jug gi
/thog ma'i them skas bzhi sbyor sngon 'gro'i tshul //
gter gzhung rdo rje'i tshig la mtshams sbyor gyi //
sri zhu byed po'ang chos rje gling pa yin //
!
myur lam 'pho ba'i sngon 'gro'i skyabs sems bzhugs //
phyogs bcu'i dkon mchog rtsa gsum ma lus pa //
bla ma rigs bdag mi bskyod rdo rje'i skur //
gcig tu bzlums la 'di bzung byang chub bar //
sgo gsum gus pas skyabs mchi bdag gzhan don //
myur lam 'pho ba'i gdams par 'jug par bgyi //
lan gsum /
e ma hoH
rang bzhin ka dag dbyings kyi pho brang du //
kun bzang thog ma'i mgon po rdo rje 'chang //
gsol ba 'debs so dag pa'i zhing khams su //
myur lam 'pho ba 'byong bar byin gyis rlobs //
lhun grub ye shes 'od lnga'i sbu gu ru //
zung 'jug longs spyod rdzogs sku rdo rje sems //
gsol ba 'debs so\u0f8e
myur lam 'pho ba\u0f8e
gser gling he chen brdal ba'i zhing khams su //
thugs rje sprul sku dga' rab rdo rje la //
gsol ba\u0f8e
myur lam\u0f8e
gser brag bya skyibs tshal gyi ke'u tshang du //
yang dag grub pa hU~M chen kA ra la //
gsol ba\u0f8e
myur lam\u0f8e
rgya bod gnas dang rnga yab gling mchog tu //
sangs rgyas kun dngos pad+ma 'byung gnas la //
gsol ba\u0f8e
myur lam\u0f8e
'gro don thugs rje ris med pho brang du //
gter ston chos bdag brgyud par bcas pa la //
gsol ba\u0f8e
myur lam\u0f8e
rang lus he ru ka dpal yab yum sku
/mtshan dpe gsal rdzogs 'dzin med sku'i dbus su //
a wa d+hU ti rang sems hU~M mthing ga
/spyi gtsug bla ma mi bskyod sprul pa'i sku
/lus ngag rlung gi gnad gsum bcings pa las //
rang sems bla ma'i thugs kar dbyer med thim //
de nyid skar mda' rgyug bzhin dag pa'i zhing //
mngon par dga' ba'i gnas su 'pho bar shog
/'pho bya 'pho byed 'pho mkhan thams cad kun //
'khor gsum yongs dag mtshan ma ma dmigs pa'i //
rig stong rdzogs pa chen po'i klong yangs su //
blo 'das chos sku'i 'pho ba rtogs par shog
/ces gter gsar yang dag bde chen snying po'i 'da' kha'i nyams len sku gsum 'pho ba'i gdams pa skar khung mda' 'phang gi sngon 'gro'i skyabs sems gsol 'debs 'di /
zab mo'i don la rtse gcig tu brtson pa'i thugs dam can sde pa chos mdzad rin po che ngag dbang mkhyen brtses bskul ngor chos rje gling pas so //
!
dpal bde chen snying po'i skye med bar do'i gdams pa tshor ba rang grol srid pa bar do'i rnam gzhag cung zad phyes pa bzhugs so //
bla ma dang ni bde chen he ru kar //
gus pas btud nas skye med bar do yi //
tshor ba rang grol gdams pa zab mo las //
srid pa bar do'i rnam gzhag 'dir gsal bya //
de yang dpal bde chen snying po'i 'da' kha'i bogs 'byin gyi skor las /
skye shi
/rmi lam /
srid pa bar do ste bar do rnam pa gsum du bstan zhing /
rdzogs chen gyi dbang 'bring bar dor grol tshul gyi skabs thal 'gyur las /
skye ba rnam pa bzhi dag las //
zhes gsungs pas skye shi'am rang bzhin gyi bar do /
'chi kha'i bar do /
chos nyid bar do /
srid pa'i bar do dang bzhir gsungs shing /
rdzogs chen gyi gzhung las /
skye gnas kyi bar do la sgro 'dogs chod pa rgya khra tshang 'jug lta bu /
'chi kha'i bar do la gsal gdab pa sgeg mo me long lta ba lta bu /
chos nyid kyi bar do la yid ches pa ma pang du bu rgyug pa lta bu /
srid pa bar do la las kyi 'phro mthud pa yur ba kong chad pa la wa 'dzud pa lta bu /
zhes gsungs pas /
skabs 'dir srid pa bar do spyir bstan pa'am /
nang gses 'chi kha /
chos nyid /
srid pa bar do gsum so sor phye nas bshad pa la /
bde chen snying po las /
phyi nang gi thim rim gyi mthar 'od gsal ma bu 'dres pa ngos bzung ste dbang rnon chos skur 'tshang rgya ba :
bar dor ma nges pa'i rtags rdzogs nas lha'i gsal snang zung 'jug gi skur ldang ba dbang 'bring longs spyod rdzogs skur 'tshang rgya ba :
gzod skye ba brgyud de lam gyi lhag ma dang bcas pa bgrod nas dbang po tha ma sprul skur 'tshang rgya ba'o :
zhes gsungs pa'i dang po dbang rnon chos skur 'tshang rgya ba'am /
'chi kha'i bar do la gsal gdab pa mdzes ma me long lta ba lta bu ni /
bde snying las /
nye ba dang ring ba'i 'chi rtags rnams rdzogs mthar :
'khor lo lnga'i rtsa 'khor rnams 'jig cing mnyam gnas kyi rlung 'bros /
dkar dmar zhal mjal sems rlung snying gar son te /
shes myong dag pa'i 'od gsal bu dang lhun grub kyi 'od gsal ma gnyis chu sna rgya mtshor 'phrad pa ltar gyur pa de'i tshe rig thog tu mnyam par bzhag pas dbang po rnon po goms pa'i stobs can chos kyi skur 'tshang rgya'o :
zhes gsungs pas /
'chi rtags ring ba lo zla tsam gyi gong nas mi mthun pa'i rkyen sna tshogs dang dbang po mi gsal zhing rig pa mtho dman can du 'gyur ba sogs phyi rtags dang /
tshe gzugs yan lag kha dog nyams pa sogs nang rtags /
dug lnga shas che zhing dge sbyor g.yel ba yi dam mkha' 'gro sogs kyi lung bstan dang rdzu 'phrul nus mthu thol byung du 'char ba sogs gsang rtags rnams byung ba'i tshe /
rab kyis lta ba chos nyid kyi rol par lam du khyer /
'bring gis nyams len chags med sgyu ma lta bur rtsal sbyang /
tha mas ri dwags dgra la 'bros pa ltar dben pa'i gnas su ro snyoms kyi spyod pa bya /
nyams len gtso bo rig thog tu lam du khyer ro //
gnyis pa nye ba'i 'chi rtags 'byung lnga'i stobs zad cing 'khrugs pa la brten nas 'chi nad kyis btab ste shes pa ban bun du 'phyo /
dbang po'i dwangs ma nyams pas mig 'grib /
chu'i dwangs ma nyams pas kha chu skam /
mtsher pa'i dwangs ma nyams pas lce dib /
mchin pa'i dwangs ma nyams pas mchi ma lud /
mkhal ma'i dwangs ma nyams pas rna ba 'byar /
glo ba'i dwangs ma nyams pas sna zhom /
khrag gi dwangs ma nyams pas 'gram rus bral /
ba spu'i dwangs ma nyams pas smin ma 'tshub /
rus pa'i dwangs ma nyams pas so dreg chags /
dbugs kyi dwangs ma nyams pas ngar zhing rgod /
rig gdangs mi gsal bas cha cho 'tshub pa dang gsal 'grib can du 'char /
hig ka'i sgra 'byin cing yan lag g.yob cing mgo mi theg
/khyad par 'byung ba bzhi'i sdud rim 'khor lo lnga 'jig cing mnyam gnas kyi rlung 'bros tshul ni /
sa rlung sdud pas lus g.yo zhing lci /
shes pa bying 'thibs /
snang ba smrig rgyu ltar 'al 'ol du 'char /
lte ba'i rtsa 'khor 'jig
/chu rlung sdud pas kha chu sna chu 'dzag
/lus 'khyag mdangs shor zhing dbugs mi bde /
snying ga'i rtsa 'khor 'jig
/me rlung sdud pas drod mtha' nas ldog
/snang ba gsal 'grib can srin bu me khyer lta bur 'char /
mgrin pa'i rtsa 'khor 'jig
/rlung gi rlung sdud cing rnam shes rlung la thim pas dbugs nang du sdud mi shes /
shes pa 'khrug cing 'od snang cung zad 'char /
spyi bo dang gsang gnas kyi rtsa 'khor 'jig
/'byung ba lnga thim pas sgo lnga'i yul 'gags /
skabs 'dir phyi dbugs chad cing nang dbugs ma ldog pa'i skabs yin pas ngo sprod sogs bya ba'i dus dang /
de nas dbu ma'i mar sne ma las thob pa'i a shad ro ma'i nus pa nyams pas gyen du rgyug
/snang ba dmar lam du 'char /
'dod chags kyi rtog pa 'gags /
dbu ma'i yar sna pha las thob pa'i haM yig rkyang ma'i nus pa nyams pas thur du 'bab /
snang ba dkar lam du 'char /
zhe sdang gi rtog pa 'gags /
dkar dmar gnyis snying gar 'phrad pa'i bar du rlung sems 'thums pas nag lam shar /
gti mug gi rtog pa 'gags /
skabs 'dir thig rlung sems gsum dbu mar tshud pas 'od gsal ma bu 'phrad de kun tu bzang po'i dgongs pa spros pa thams cad las 'das pa /
dper mtshon na tho rangs kyi nam mkha' g.ya' dag pa lta bu rjen ne lhag ger shar te /
de nyid ngos zin par byas nas mnyam par bzhag pas sbyangs stobs che chung gi rim pas zhag bdun lnga gsum gyi bar du dgongs pa la bzhugs pa yod cing /
gang zag phal pa rnams la 'od gsal de nyid skad cig ma tsam las mi 'char zhing de yang ngos mi zin la brgyal thabs su gnas pa yin no //
gang zag rab rnams zhag ci rigs par dgongs pa de nyid la bzhugs nas de las langs te rtsa dkar shel gyi sbu gu nas brgyud /
lam rgyang zhags chu'i sgron ma las thon te sku gsum gyi snang ba dus gcig la shar nas rang snang yin par ngo shes te skad cig la rtogs grol dus mnyam nas de nyid du 'tshang rgya ba yin no /
gnyis pa dbang 'bring longs skur 'tshang rgya ba'am chos nyid kyi bar do la yid ches pa ma pang du bu rgyug pa lta bu ni /
de ltar 'od gsal ngos ma zin pa'i gang zag rnams la chos nyid kyi bar do 'char te /
de yang chos dbyings ye shes kyi rang 'od 'od zer mthing ga bkrag mdangs can dang /
de dang lhan cig ma dag pa gti mug gi snang cha dud 'gro'i 'od snang nag po bkrag med dang /
des mtshon te me long ye shes kyi zer dkar po gsal 'tsher zhe sdang dmyal 'od dud kha bkrag med /
mnyam nyid ye shes kyi zer ser po gsal 'tsher nga rgyal lha'i 'od dkar po bkrag med /
sor rtog ye shes kyi zer dmar po gsal 'tsher ser sna yi dwags kyi 'od ser nag bkrag med /
bya grub ye shes kyi zer ljang khu gsal 'tsher phrag dog lha min gyi 'od dmar skya bkrag med rnams lhan cig 'char zhing ye shes kyi 'od lnga dang ma dag 'khrul pa'i 'od lnga shan phye bar byas te de ngang la mnyam par bzhag pas rang ngo 'phrod de rig mdangs rang gsal du 'tshang rgya'o //
der yang ngos ma zin na 'od lnga'i nang du thig le lnga ldan rigs lnga zhi khro yab yum gyi snang ba 'char zhing de nyid rang ngo shes na rig pa sku ru shar nas 'tshang rgya'o //
der yang ngos ma zin na sgra 'od zer gsum 'char te /
sgra ni 'brug stong dus gcig tu ldir ba lta bu dang /
rig mdangs 'od du shar ba /
'od kyi nang nas zer smrig rgyu lta bu spro ba rnams shar zhing de nyid ngos zin te mnyam par bzhag pas grol bar 'gyur ro /
de yang rnal 'byor pa rab 'bring tha gsum gyi grol lugs snang ste /
lta ba gsang thig las /
rnal 'byor rab ni 'od lnga shar ma thag
/lhan cig skyes pa'i ye shes shar //
ye shes lnga ru sangs rgyas so //
rnal 'byor 'bring ni tshom bu shar ma thag
/rig pa sku ru shar nas sangs rgyas so //
rnal 'byor tha ma sgra 'od shar ma thag
/yi dam dkyil 'khor shar te sangs rgyas so //
zhes gsungs /
de yang bde chen snying po las /
gnyis pa ni 'od gsal ngos ma zin par las rlung gi rnam par shes pa phung po las phyir bskyod de srid pa bar do'i snang ba 'char bar 'gyur te :
'di la ma nges pa'i rtags drug ni :
gnas dang :
spyod lam dang :
'dod yon dang :
yid kyi chos dang :
grogs dang :
rang lus rnams ma nges par 'gyur zhing :
'khrul snang 'jigs skrag gi snang ba bzod med du 'char ba de'i tshe :
bar dor nges par byas te skad cig gis chu las nya ldang ba ltar dpal he ru ka rang 'od kyi rig ma dang bcas pa gsal stong zung 'jug gi skur mnyam par bzhag pas dbang po 'bring po bar srid kyi yid lus de nyid lnga ldan longs spyod rdzogs par 'tshang rgya'o :
zhes gsungs shing /
skabs 'di dag tu mngon shes drug dang /
rjes dran drug sogs shar te /
dang po ni /
sngon gyi skye gnas shes pa /
'chi 'phos gar skye shes pa /
mtshan don rnam par shes pa /
rigs drug sdug bsngal shes pa /
chos kyi rgyud lung shes pa /
dag pa ye shes kyi zhing khams su shes pa dang drug go
/gnyis pa ni /
yi dam rjes su dran pa /
lta ba rjes su dran pa /
lam nyid rjes su dran pa /
skye gnas rjes su dran pa /
ting nge 'dzin rjes su dran pa /
gdams ngag rjes su dran pa dang drug go
/rtsa ba'i gsum pa dbang po tha ma sprul skur 'tshang rgya ba'am /
srid pa bar do la las kyi 'phro mthud de yur ba kong chad pa la wa 'dzud pa lta bu ni /
bde chen snying po las /
dri za mngal sgo 'tshol zhing phyi ma gar skye'i pha ma sogs la chags sdang gi rtog pa skye ba de'i tshe :
yul bla ma yab yum dang rang dpal he ru kar gsal ba'i dbang bzhi'i ye shes bskyed de :
mngal gzhal yas khang du rig pa rgyu'i rdo rje 'dzin pa las 'bras bu'i skur gyur pas sa bcu rdzogs te mngal nas phyir byung ba sprul pa'i sku ste :
tshe der sngar sbyangs goms pa'i stobs kyis thun mong ma yin pa'i lam la brten nas lam gyi lhag ma dang bcas pa bgrod de zung 'jug gi sku 'grub par 'gyur ro :
zhes gsungs pas bar srid kyi lus rten des rigs drug gar skye'i gnas mthong bas brdzus skyes dang drod gsher skyes rnams la /
yul snang der cung zad chags sdang gi 'phro 'du tsam la brten te gnyid sad pa lta bur lus grub pa yod la /
sgong skyes dang mngal skyes rigs mthun par pho mo sbyor ba'i dus chags sdang gi rtog pa 'char zhing skabs der mngal sgo gdam pa'i gdams pa dgos te /
rang nyid yi dam gyi lhar gsal bas gang yin gyi mngal du mi 'jug par rgyal rigs la sogs pa rigs bzang zhing chos dang ldan pa'i mngal khyad par can du 'jug par bya zhing /
de yang yul bla ma yab yum du bsgoms te dbang bzhi len cing rig pa sa bon dang phyag mtshan sogs rgyu'i rdo rje 'dzin pa de nyid yab kyi zhal du zhugs /
sku dbyibs brgyud yum gyi pad+ma'i rdzing bur 'khyil pa 'bras bu'i he ru kar gyur pa de nyid yum gyi mngal gzhal yas khang du zla dgu ngo bcu ste sa bcu rdzogs mthar /
mngal nas phyir bltams te yon tan bdun dang ldan pa dal 'byor gyi chos bco brgyad thob pa'i gang zag de nyid sngon sbyangs smon lam gyi 'phro sad pas lo tshigs /
bcu gsum /
bco brgyad /
nyer gcig
/nyer brgyad sogs la sngon gyi gdams pa zab mo dang 'phrad de nyams su blangs pas lus rten de nyid la zung 'jug gi sku 'grub par gdon mi za'o //
gdams ngag sogs med pa'i gang zag phal pa rnams la ni chos nyid kyi bar do skad cig ma bdun tsam dang zan za yun la nges par 'char yang ngo ma shes pa dang /
sgra 'od zer gsum zhi khro'i 'od snang sogs snang tshad dgra ru ldang bas zhag lnga'i bar du brgyal thabs su 'gro ba dang /
de nyid las sangs te gshin thang skya mor gshin rje'i drung du dkar nag gi las shan 'byed pa sogs kyi snang ba dang /
sdig shas che ba rnams skabs 'di dag tu mar gyi zang thal du 'gro ba'ang yod /
de nas srid pa bar do shar zhing zhag nyer gcig tsam gyi bar du gnas pa dang rigs drug gar skye'i 'od lam dang yul snang sogs rim pas 'char bar 'gyur la /
spyir bshad tshod tsam du chos nyid bar do la zhag bdun /
sgra 'od bar do la zhag lnga /
'jigs skrag bar dor zhag lnga /
nam mkha'i bar dor zhag lnga /
chur nub pa'i snang ba zhag lnga /
sas non pa'i snang ba zhag lnga /
rlung gis g.yeng ba'i snang ba zhag lnga /
mes tshig pa'i snang ba zhag lnga /
mun gling du 'phyan pa'i snang ba zhag lnga 'char zhing /
skabs 'di dag tu gshin don bdun tshigs sogs dge las la 'bungs na las kyi bsgyur kha'i gnad che bas mtho ris sogs su skye 'gyur du gsungs so //
spyir gsang sngags gsar rnying gi dgongs pa'i bzhed tshul tha dad dang /
rnying lugs nang du yang bar do'i dbye bsdu 'chad tshul mi 'dra ba sna tshogs gsungs mod /
gdul bya'i dbang rig tha dad pas 'dul byed kyi chos sgo rab 'byams su bstan pa yin pas gang ltar byas kyang mi 'gal la /
rang nyid gdams ngag gang la goms shing 'dris pa de nyid rjes su mthun pa'i bag chags kyi rgyus 'char tshul 'byung ba chos nyid yin pas phyogs gcig tu zhen par mi 'tshal lo //
de ltar bde chen snying po phyag rgya che'i //
srid pa bar do'i gdams pa zab mo dang //
rdzogs chen skye ba rnam bzhi'i bar do rnams //
'gal med phyogs gcig nyung ngu'i tshig gis bsdebs //
'di tsam gyis kyang zab don nges pa'i gnad //
yid la mi brjed dran pa'i gzungs 'gyur bas //
skal ldan rnams kyis nyams su len byar rigs //
dge bas yang dag mchog gi rgyur gyur cig
/ces pa'ang sum ldan rig pa 'dzin pa ngag dbang pad+ma'i gsung gis bskul ngor d+harma swA mIs brjod pa'o //
!
yang dag bde chen snying po'i gsang gcod kyi khrid kyi lhan thabs bzhugs so //
bla ma yang dag ye shes phyag rgya che //
gnyis su med la gus pas btud byas nas //
lam gyi bogs 'byin gsang gcod dang 'brel ba //
phung po gzan bskyur nyams len 'dir gsal 'bri //
de yang gzhung las /
gang du bya ba'i gnas :
nam bya ba'i dus :
ji ltar bya ba'i tshul :
lam lhong dang tshar chod pa'i tshad do :
zhes gsungs pas /
dang po gang du bya ba'i gnas ni /
gnyan khrod 'grim pa po yin na /
ri bo chen po'i rtse /
thang chen po'i dkyil /
chu klung dang mtsho sogs kyi 'gram /
tshong dus gyes sa dang lam gyi bzhi mdo /
mtshan ma ste la btsas dang ljon shing rkang pa gcig pa zhes ring ba dpag tshad tsam nas nye ba grib ma ma 'brel ba'i bar gyi shing gang yang rung ba /
dur khrod dang /
ma mo'i khyim zhes pa shugs 'gro ma'i rigs yod pa'i grong /
gtsug lag khang ste 'dul ba 'dzin pa sogs mi'i rgyu 'grul nyung ba'i lha khang rnying pa /
de la sogs pa mi ma yin gnas pa'i sa phyogs dang /
rgyun gyi nyams len la rang nyid kyi gnas mal sogs dur khrod du mos pas kyang rung ngo //
gnyis pa dus ni /
spyir gnas lugs phyag rgya chen po'i yin lugs ji bzhin go ba rtse gcig dang /
nyams myong gi sne zin pa spros bral ngo mthong gi drod cung zad thob pa'i rnal 'byor pas /
ro gcig gi rtogs pa rtogs shing bogs dbyung phyir dang /
khyad par ni sems la bdag 'dzin dang 'khu 'khrig ldan pa'i skabs su bya ba yin la /
de yang 'byung po rnams 'du ba dang /
gzi byin gyi dbang gi srod la sogs pa'i dus dang sbyar ro //
gsum pa bya tshul la gnyis /
dkar 'gyed dang /
dmar 'gyed do //
dang po ni /
srod thun la sogs pa'i thog mar gnyan khrod 'grim pa po yin na gcer bur thal chen la sogs pas byug
/phyag rgya lnga dang rus pa'i tshangs skud sogs gyon /
cang te'u'ang mi rkang gi gling bu 'bud cing nyam nga dang 'khu 'khrig med par gnas der phyin la /
sa yi mdud cig tu 'dug ste /
sngon 'gro ni /
nam mkhar skyabs yul rnams gsal btab la /
bla ma dpal chen sku la skyabs su mchi //
lus kyi gces 'dzin thong bar byin gyis rlobs //
bla ma dpal chen gsung la skyabs su mchi //
ngag gi bden 'dzin zhig par byin gyis rlobs //
bla ma dpal chen thugs la skyabs su mchi //
sems kyi gnyis 'dzin grol bar byin gyis rlobs //
lan gsum /
mkha' khyab pha ma sems can rnams //
sdug bsngal mtsho las bsgral nas kyang //
yang dag bde chen sar bkod phyir //
bdag gis bdag 'dzin bral ba dang //
bsod nams ye shes tshogs rdzogs nas //
he ru ka dpal thob par bgyi'o //
lan gsum /
skyabs yul rnams rang la bsdu /
phaT/
ces bem rig phral /
rang sems he ru ka dpal lhan cig skyes //
mthing nag sgeg tshul dur khrod rgyan gyis spras //
phyag g.yas gri gug 'dzin pa'i rnam pa can //
snying nas rgyangs thon shul gyi phung po ni //
tsho snum bcud ldan shar nub gling khyab gyur //
phaT/
he ru ka dpal phyag gi gri gug gis //
smin mtshams thod pa breg pa mkha' mnyam nang //
sha rus til 'bru tsam du bsil te blugs //
'og nas me rlung sbyor bas rdzas rnams zhu //
gri gug gis dkrugs nyes skyon thams cad sbyangs //
rlangs pa'i dbus su 'bru gsum dkar dmar mthing /
'od kyis spro bsdus ye shes bdud rtsi bkug
/dam tshig rdzas dang gnyis med ha hoHhrIH
sbyangs rtogs sbar pas kun bzang mchod pa'i sprin //
'dod yon phung po cir yang 'char bar gyur //
mdun gyi nam mkhar yas mgron dang sa gzhir mas mgron rnams mos la /
oM AHhU~M/
kun bzang rdor 'chang rdo rje sems dpa' dang //
dga' rab rdo rje hU~M kAr pad+ma 'byung //
bka' drin mnyam med rtsa ba'i bla ma sogs //
rtsa brgyud bla ma yi dam dkon mchog gsum //
mkha' 'gro chos skyong dam can rgya mtsho la //
kun bzang mchod pa'i sprin phung chen por 'bul //
bzhes nas rtsa ba yan lag chag nyams bskang //
dbang skur byin rlobs mchog thun dngos grub stsol //
bsod nams ye shes tshogs chen rdzogs par shog
/rigs drug sems can gnod byed 'dre gdon rigs //
gzhi bdag gnas bdag dkor bdag ma lus par //
rang rang bsam pa'i rjes 'gro 'dod yon rigs //
cir yang 'char ba nam mkha' mdzod du bsngo //
nye ring pham rgyal med par thob gyur nas //
lan chags byang zhing bu lon 'khor ba dang //
gnod 'tshe'i bsam pa zhi zhing byang sems ldan //
rnam mkhyen rdzogs pa'i sangs rgyas thob gyur cig
/ces brjod nas dmigs med kyi ngang la mnyam par bzhag go /
gnyis pa dmar 'gyed ni /
sngon 'gro gong bzhin las /
he ru ka dpal phyag gi gri gug gis //
zhes pa'i mjug tu /
smin mtshams gsang mdo'i bar du thal mar gshags //
pags pa gser gyi sa gzhi gdal ba'i dbus //
mgo bo ri rab lhun po lta bur brjid //
yan lag nying lag gling bzhi gling phran tshul //
gzhan yang sha rus rtsig pa lhu dum dang /
khrag zhag rgya mtsho nang khrol chu ser rdzab //
nam mkha'i pha mtha' khyab par rab tu brdal //
oM AHhU~M/
rang lus phung khams dbang po'i maN+Dal 'di //
kun bzang rdor 'chang rdo rje sems dpa' dang //
dga' rab rdo rje hU~M kAr pad+ma 'byung //
bka' drin mnyam med rtsa ba'i bla ma sogs //
rtsa brgyud bla ma yi dam dkon mchog gsum //
mkha' 'gro chos skyong dam can rgya mtshor 'bul //
bzhes nas rtsa ba yan lag chag nyams bskang //
dbang skur byin rlobs mchog thun dngos grub stsol //
bsod nams ye shes tshogs chen rdzogs par shog
/rigs drug sems can gnod byed 'dre gdon rigs //
gzhi bdag gnas bdag dkor bdag ma lus par //
sha rus ri bo khrag zhag rgya mtsho dang //
nang khrol chu ser dbang po la sogs pa //
nye ring pham rgyal med par thob gyur nas /
lan chags byang zhing bu lon 'khor ba dang //
gnod 'tshe'i bsam pa zhi zhing byang sems ldan //
rnam mkhyen rdzogs pa'i sangs rgyas thob gyur cig
/ces gong bzhin brjod pa'i mthar dmigs med kyi ngang du mnyam par 'jog go
/bzhi pa lhong ni /
dmigs skor gnyis po spel ma'am ci rigs byas pas dmigs pa'i yul gzhi bdag dang 'dre gdon sogs lam du lhong thub pa'i rtags /
lus la na tsha /
sems la zug rngu dang 'jigs skrag gi snang ba sna tshogs sgo gsum gyi steng du rab dngos 'bring nyams tha ma rmi lam du 'char ro //
lnga pa tshad ni /
de nyid lam du khyer dgos te /
na tsha dang 'jigs skrag gi rkyen ngan byung ba'i tshe /
na dga' shi skyid kyi bzlog bsgom drag po bya zhing na tsha dang 'jigs skrag tu 'char ba'i rnam rtog de nyid la lhag mthong gi rig pa mdung tshugs su bsnun pas rkyen ngan rang bzhin med pa'i mtshang rig ste /
sdug bsngal dang 'jigs skrag sogs sgom du shar te ro gcig gi rtogs pa ji bzhin rtogs pas bogs thon par 'gyur ba yin no //
dpal yang dag bde chen snying po'i gsang gcod dang 'brel ba phung po gzan skyur gyi khrid kyi lhan thabs zin bris 'di yang sum ldan rig pa 'dzin pa ngag dbang pad+ma'i gsung gis bskul ngor rgyal khams pa d+harma swA mIs zab lung gangs kyi ra bar sbyar ba lags so //
!
dpal yang dag gi lam la brten te nyin zhag phrug gcig gi nyams len bya lugs bzhugs //
bla ma dam pa rnams la phyag 'tshal lo //
'dir dpal yang dag he ru ka la brten pa'i nyin zhag phrugs gcig gi nyams len ji ltar bya ba'i tshul la /
dang por tho rangs lha mo brgyad kyi rdo rje'i glu'am ru lu'i sngags kyi sgras gnyid las sad par mos /
rlung ro lan gsum 'bud /
ngag byin gyis brlab phyir A li kA li yig brgya sbrel ba lan gsum bzla /
bde ba'i stan la bsam gtan gyi 'dug stangs bcas la thun mong gi sngon 'gro
/dal 'byor rnyed dka'/
'chi ba mi rtag
/las rgyu 'bras /
'khor ba'i nyes dmigs /
thar pa'i phan yon rnams gzhig 'grel btang /
de nas thun mong ma yin pa'i sngon 'gro
/skyabs 'gro sems bskyed /
rdor sems sgom bzlas /
maN+Dal /
bla ma'i rnal 'byor /
gsol 'debs /
ting nge 'dzin gyi dbang bzhi len pa'i bar bya zhing /
de nas srung 'khor gsal btab pa nas bzung bzlas pa'i bar las byang bzhin du rgyas bsdus ji ltar 'os pa byas nas /
bzlas pa'i skabs su tho rangs kyi dus 'dir rig pa dwangs snyigs phye ba dang /
gtum mo srog rtsol sgom pa gnad yin pas /
gzhung las dmigs bsal ma gsungs kyang spyi khyab ltar gyi rdor bzlas tsam bsgom na shin tu yang skabs su babs te /
rang lus snang stong lha skur gsal zhing lus gnad bcas te rlung bum can kha sbyor du bsgoms la /
rlung rngub pa  oM ru lu  dang /
gnas pa   ru lu   dang /
dbyung ba   hU~M b+h+yo hU~M   gsum la ru lu 'bru brgyad thog mthar oM dang hU~M sbyar ba yid kyis bzla zhing /
bum can nyer gcig re nyung mtha' byas pa bsgom /
bskyed rim de kha'i ngang nas 'pho ba'i dmigs pa gsal btab ste 'pho ba'i gsol 'debs dang hika ka tshar bzhi lnga tsam re sbyang /
yang dag he ru kar gsal ba de nyid gnas bsgyur te tshe sgrub rgyas bsdus gang 'os re byed /
nam ldang ba dang bstun te dmigs bsal gyi rigs gzhan yod na bya zhing /
bsang dang chu gtor sogs kyang spro na bya /
nyin mo gtan la phebs pa dang 'phrul 'khor gyi rim pa ci rigs kyis lus sbyangs shing /
nyin mo'i cha sgyu lus dang phyag rgya chen po gtso bor bsgom pa yin pas /
de yang las dang po pa'i skabs su ni zhi gnas dang lhag mthong gi khrid tshul dang sgom rim sna tshogs dang /
sgyu lus la'ang 'khor ba dang myang 'das kyi spel sbyong yod mod /
lam zhugs kyi rnal 'byor pa bskyed rdzogs de kun zung 'jug tu sgom pa yin te /
snang ba'i yul phyi rol gyi ri ra ba khang khyim la sogs pa 'di dag gdod nas rnam par dag pa lha'i gzhal yas khang /
yul can du 'dzin pa'i sems nyid phung khams skye mched rnams dpal he ru ka yab yum gyi rol pa /
de thams cad me long gi gzugs brnyan nam chu zla'i rol pa lta bur 'char ba'i sgyu lus sgom pa'i lam gyi snying po dang /
snod bcud lha'i dkyil 'khor du shar bas sems stong lhang nge ba de ka phyag rgya chen po /
ka dag lhag mthong gi ngo bo de'i ngang nas ru lu sogs sngags kyi sgra rgyun chad med par bzla ba ste /
de la bskyed rdzogs zung 'jug 'du 'bral med pas nyin mtshan 'khor yug tu gtso bor bskyang dgos /
bza' btung rnams 'bru gsum gyis dam tshig gi rdzas su mos pas phung khams lha yi rnal 'byor mchod pa'i 'du shes kyis rol /
nyin gung bskor ba sogs bying ba bseng zhing /
dgong thun la chos skyong spyi sgos kyi gtor 'bul dang /
yang dag mchog gi dngos grub sgrub pa'i bar chad sel phyir rdo rje phur pa'i bzlas pa'ang brgya rtsa sogs bya /
srod la gsang gcod dang 'brel ba phung po gzan skyur gyi dmigs pa rnams bya zhing /
de'i mthar kun tu bzang po'i smon lam sogs bya /
nam gung gi char bskyed rim lha'i 'khor lo rdzogs rim du bsdus te /
mgrin par oM yig gsal btab nas thim rim rnams dang snang mched thob gsum sogs srab mo'i 'od gsal zin par byas nas rmi lam gyi snang ba 'char na 'dzin sbyong spel bsgyur sogs bya ba dang /
yang na gnyid 'thug gi 'od gsal de kha'i ngang la ci gnas gnas su 'jog pa yin zhing /
spyir srab mo'i 'od gsal zhes pa phyi'i yul snang yang ma 'gags la /
nang gi tshor ba yul phyir ma 'brang ba'i gsal rig can du gnas pa dang /
'thug po'i 'od gsal ni bum nang du mar me 'bar ba lta bu ste phyi rol gyi yul snang 'gags pa'i sems nyid gsal stong hrig ge bar gnas pa ste /
snga mas ni nyams kyi 'od gsal dang /
phyi ma 'di la rtogs pa'i 'od gsal lam /
bar do'i skabs kyi lhun grub kyi 'od gsal ma gnyis dang chos mtshungs pa'o //
de ltar nyin zhag phrugs gcig gi nyams len 'di tsam la dpal yang dag gi lam gyi rim pa'i snying po thams cad tshang ba yin zhing /
bar do'i lam khyer ni skye gnas dang 'chi kha chos nyid bar do gsum la man ngag la thos bsam gyis sgro 'dogs gcod pa dang /
don blor gsal thebs pa dang /
nyams 'og tu chud pa rnams yin pas /
gzhung gi don spyi las dmigs bsal med cing /
srid pa bar do'i tshul rnams gzhung bzhin du blo yul du nges par bya'o //
zhes pa'ang sum ldan rdo rje 'dzin pa dge slong ngag dbang pad+ma'i gsung gis bskul ngor d+harma swA mIs sbyar ba'o //

//
