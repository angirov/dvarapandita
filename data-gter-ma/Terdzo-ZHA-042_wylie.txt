@#//
sba lcag ma'i gzhung rdo rje snying pos mdzad pa bzhugs so //
rgya gar skad du /
Ar+ya lo ke shwa ra gu h+ya sA d+ha nA ma /
bod skad du /
'phags pa 'jig rten dbang phyug gsang ba'i sgrub thabs zhes bya ba /
dpal pad+ma gar gyi dbang phyug la phyag 'tshal lo //
mchog dang thun mong dngos grub ni //
tshe 'di nyid la thob byed pa'i //
spyan ras gzigs dbang sgrub thabs bshad //
dad brtson snying rjer ldan pa yis //
dbang dang dam tshig ldan byas nas //
dur khrod g.ya' ri gangs brag gi
/nyams dga' dben pa'i gnas dag tu //
phyi rgyud pa la gtor ma gtang //
maN+Dal gru bzhi dris byugs pa //
chang dang bdud rtsis chag chag gdab //
chos 'byung bsnol ma pad 'dab brgyad //
mu khyud gru chad ldan pa bri //
sgo bzhi rgyan ldan bris kyang rung //
rdo rje'i ra ba me ris bskor //
chos 'byung dmar po re khA dkar //
mtshams su g.yung drung 'khyil pa bri //
pad 'dab phyogs mdog mtshams mdzes tshon //
gru chad ljang la sgo bzhi phyogs //
sgo rgyan la sogs spyi dang mthun //
de dbus bum pa rgyan ldan du //
chang dang bdud rtsi'i ril bu blug
/dgos pa'i cha rkyen tshang bar bzhag
/thod pa chang dang bdud rtsis dgang //
bum pa'i khar bzhag dar dmar dgab //
me long chang gis byugs pa la //
sin+d+hu ra yis chos 'byung dang //
sa bon yi ge sngags bcas dgod //
thod pa'i kha ru bzhag pa'i steng //
sman sna rin chen sna tshogs dang //
dri bzang dag ni sna tshogs pa //
ka ra bu ram sbrang rtsi sogs //
'bru sna tshogs tshad phye ma la //
gur gum gi waM sin+d+hu ra //
sha lnga bdud rtsi lnga sbyar ba'i //
chang gis sbrus pa'i ril bu la //
sin+d+hu ra dang pad mtshal byug
/mo sar phru mar 'khor lo bri //
de yang gong gi rdzas kyis byugs //
ril bu 'khor lo'i lte bar bzhag
/dar gyis dgab la me long khar //
bzhag ste steng du dar gdugs phub //
sba lcag dkar po tshig gsum pa'i //
nang du sngags dang 'khor lo gzhug
/ril bu lha grangs la sogs blug
kha bcad mgo mjug zangs kyis dkri
/zhing lpags lcag 'bras btags pa la //
rin chen sna lnga dung shwa dang //
shel dang pha wang long bu gdag
/dar tshon sna lnga sngags ldan brgyan //
dkyil 'khor dbus su gzug par bya //
gtor ma mchod pa tshogs kyi rdzas //
ci ltar 'byor pa'i bye brag bsham //
rkang gling thod rnga tshil chen spos //
zhun chen mar me la sogs bsreg
/bgegs la glud byin mtshams bcad la /
srung ba'i 'khor lo brtan par bsgom //
dkon mchog spyan drangs phyag byas la //
mchod cing maN+Dal phul ba ste //
bdun po rnam par dag pa dang //
gsol ba drag tu gdab par bya //
de dag sngon du 'gro ba 'o //
dngos gzhi phyi nang gsang gsum dang //
phyi ltar rgyal ba rgya mtsho'i tshogs //
ma lus phyi ru dgod pa dang //
nang ltar lus la dgod pa dang //
gsang ba rtsa la dgod pa dang //
yang gsang de nyid sems la dgod //
de yang bsnyen sgrub las gsum ste //
yang gsang 'bras bu'i ngo sprod bya //
phyi ltar bsnyen pa bya ba ni //
bde ba'i gdan la bsam gtan gyi //
phyag rgyas bsdad nas skyabs 'gro dang //
sems bskyed byas la stong pa'i ngang //
pad sdong kha gsum gyes pa'i dbus //
nyi zla'i gdan la rang sems hrIH
'od 'phros sems can sgrib pa sbyangs //
rgyal ba rgya mtsho'i tshogs su gyur //
tshur 'dus sangs rgyas byin rlabs bsdus //
hrIHla thim pas 'od du zhu //
bdag nyid spyan ras gzigs dbang sku
/dmar gsal zhal gcig phyag bzhi pa /
rin chen rgyan rdzogs skyil krung bzhugs //
dang po'i phyag gnyis thal mo sbyar //
g.yas 'og pad+ma'i bgrang phreng dmar //
g.yon pa ut+pal dmar po 'dzin //
ral pa'i cod pan dar gyis mdzes //
rin chen ze'u 'bru'i srog ldan pa //
spyan dmar zhal 'dzum thugs rje yis //
sems can yongs la gzigs pa la //
bskal bzang sangs rgyas stong rtsas bskor //
rgyal ba rgya mtsho ma lus pa'i //
dkyil 'khor thams cad 'dus pa 'o //
bdag gi spyi gtsug pad zla'i steng //
rtsa ba'i bla ma de nyid ni //
'od dpag med pa'i ngo bo ste //
skyil krung mnyam gzhag phyag rgya can //
sprul pa'i sku ru bsgoms pa la //
bka' brgyud bla ma rig 'dzin rnams //
gcer bu spyan gsum rus rgyan can //
rdo rje dril bus 'khyud pa 'o //
rdo rje 'chang gi rnam pas bskor //
byin rlabs dbang skur byed par bsgom //
g.yas phyogs pad sdong nyi ma'i steng //
bdud bzhi'i gdan la rta mchog sku
/dmar nag zhal gcig phyag gnyis pa /
g.yas pa DA ru g.yon sdigs mdzub //
dril bur bcas pa dku la brten //
stag sham dur khrod sbrul rgyan can /
khro zhal spyan gsum mche ba gtsigs //
ral pa dmar ser 'khyil pa'i dbus //
rta mgo ljang zhur rta skad 'tsher //
rngog ma dmar po me ltar 'bar //
ma mo mkha' 'gro la sogs pa //
snang srid lha 'dre dregs byed dang //
klu rnams dbang du sdud par byed //
zhabs gnyis g.yas bskum g.yon brkyang nas //
ye shes me dpung klong na bzhugs //
'khor du dpa' bo rgya mtsho'i tshogs //
ye shes khro rgyal bcu la sogs //
ha ha hU~M hU~M phaT sgra sgrog
/snang srid zil gyis mnan par bsgom //
g.yon phyogs pad sdong chos 'byung bsnol //
de dbus pad nyi ro yi steng //
gsang ba ye shes sku mdog dmar //
zhal gcig phyag bzhi spyan gsum pa /
khro 'dzum mche gtsigs spyan rtsa dmar //
dbu skra grol zhing sku stod khebs //
g.yas bskum g.yon brkyang ro steng brdzis //
skyil krung phyed pa'i gar gyis bzhugs //
g.yas kyi dang pos gri gug phyar //
'og mas ral gri bsnams pa 'o //
g.yon gyi dang pos thod khrag 'dzin //
'og mas kha T+wAM ga bsgrengs pa'i //
mgul na dar dpyang DA ru 'khrol //
thod skam lnga yi dbu rgyan can //
thod rlon lnga bcu'i do shal can //
rus pa'i rgyan cha lnga yis brgyan //
rin chen dar dpyang brgyan par bsgom //
me ri 'bar ba'i dbus bzhugs shing //
dpa' mo mkha' 'gro rgya mtshos bskor //
A ral+li dang pheM gyis sgras //
ma mo mkha' 'gro dbang du sdud //
snang srid dbang du sdud par bsgom //
'og phyogs me rlung 'khrugs pa yi //
'byung ba'i dkyil 'khor dbus su ni //
rigs bzhi'i dpa' bo mkha' 'gro dang //
chos skyong dam can pho nya'i tshogs //
phyi nang srung ma ma lus rnams //
mkha' 'gro sde bzhi'i ngo bor gyur //
gri gug thod pa kha T+wAM bsnams //
thod pa skam rlon rus rgyan can //
rin chen rgyan dang dar gyis mdzes //
ha ri ni sa'i sgra sgrog cing //
gdan 'og pad+ma 'degs par bsam //
de dag rgyal ba rgya mtsho ni //
dkyil 'khor yongs su rdzogs pa 'o //
de dag ma lus thams cad kyi //
spyi bor zla steng oM dkar po //
mgrin par pad steng AHdmar po //
snying gar nyi steng hU~M mthing ga
/sku gsung thugs ni byin gyis brlab //
de nas gtso bo'i thugs ka ru //
pad+ma nyi ma'i gdan steng du //
hrIHlas 'od zer 'phros pa yis //
ye shes spyan drangs mchod la bstim //
rigs lnga yum bzhi sems dpa' dang //
mkha' 'gro'i tshogs dang mchod pa yi //
lha mor bcas pa spyan drangs bstim //
mchod de dbang bskur gsol ba gdab //
rgyal bas dbang bskur dgongs pa mdzad /
khro bo rnams kyis bgegs bskrad cing //
sems dpa'i tshogs kyis bkra shis brjod //
mchod pa'i lha mos mchod pa dang //
yum bzhi'i bum pas dbang bskur pas //
sdig sgrib dag nas spyi bo ru //
rigs bdag snang ba mtha' yas dang //
rigs lngas dbu la brgyan par bsgom //
de ltar ci srid mi skyo'i bar //
gsal bar bsgom pa bskyed rim yin //
bzlas pa byed pa'i dus su ni //
bdag dang rta mgrin gsang ba'i yum //
spyi bo'i bla ma rigs bdag dang //
kun gyi thugs kar pad nyi dang //
zla ba'i gdan la hrIHyi mthar //
sngags kyis g.yas su bskor ba las //
'od 'phros phyogs bcu'i sangs rgyas mchod //
mnyes nas byin rlabs dngos grub rnams //
bdag la thim pas sdig sgrib dag
/tshogs rdzogs dbang bzhi thob par bsam /
khams gsum 'gro drug sems can la //
'od zer phog pas sdig sbyangs nas //
phyi snod gzhal yas khang du gyur //
nang bcud lha yi dkyil 'khor te //
pho rnams spyan ras gzigs su gyur //
mo rnams gsang ba ye shes la //
bdud dang log 'dren rta mgrin sku
/'od dang me dpung 'bar ba'i zhing //
rgyal ba rgya mtsho'i tshogs su bsgom //
gzugs snang lha yi rang bzhin la //
sgra grags thams cad sngags kyi sgra
/sems kyi dran rtog chos sku'i ngang //
de ltar bzlas pa ci rigs bya //
rjes su phyi snod nang bcud nas /
rim gyis thams cad bdag la bsdu //
bdag kyang hrIHnas stong pa'i bar //
mi dmigs ma bcos spros bral ngang //
mi dmigs ci yang mi bsam par //
chos sku'i ngang la ci gnas bzhag
/dge ba bsngo zhing smon lam gdab //
thun mtshams lha yi nga rgyal gyis //
spyod lam thams cad bya ba 'o //
oM AHhU~M hrIH
oM ma ni pad+me hU~M/
yab kyi snying po'o //
oM hrIHbadzra kro d+ha ha ya grI ba hu lu hu lu hU~M phaT/
rta mgrin gyi snying po'o //
oM d+hu ma g+ha ye na maHswA hA/
gsang ba ye shes kyi snying po'o //
DA ki nI ha ri ni sa ra tsa hri ya /
mkha' 'gro sde bzhi yab yum gyi snying po'o //
ba su nA nA khA d+he sid+d+hi sarba sid+d+hi pha la hU~M/
sid+d+hi sid+d+hi sa ma ya sdus sdus /
hU~M hU~M/
puSh+TiM bA shaM ku ru hU~M/
rat+na sid+d+hi sa ma ya hrIM hrIM dzaHdzaH
dbang du sdud pa'i snying po'o //
de ltar phyi sgrub bsnyen pa la //
dkyil 'khor bca' gzhi mi dgos shing //
rgyun du yi dam nar mar bya //
nang ltar 'jig rten dbang phyug gi
/lus la lha rnams dgod pa ni //
sngon 'gro yan lag bdun pa dang //
skyabs su 'gro zhing sems bskyed nas //
tshad med bzhi yis blo sbyangs te //
stong pa'i ngang las pad nyi dang //
zla ba'i gdan la rang sems hrIH
dmar po 'od 'phros 'dus pa las //
gong ltar bdag nyid spyan ras gzigs //
'jig rten dbang phyug sku mdog dmar //
zhal gcig phyag bzhi zhabs skyil krung //
rgyan rdzogs 'ja' 'od dbus bzhugs pa //
phyi sgrub ci lta ba ru gsal //
bla ma rigs bdag bka' brgyud bcas //
spyi bor rdo rje 'chang ltar bsgom //
snying ni pad+ma 'dab brgyad steng //
nyi zla'i gdan la rta mgrin ni //
dmar nag dur khrod chas kyis brgyan //
g.yas pa dbang sdud phyag rgya yis //
pad+ma'i phreng ba dmar po 'dren //
g.yon pa ut+pal dmar po yi //
zhags pa sdigs mdzub bcas pa yis //
dku la brten nas gar stabs mdzad //
de yi thugs kar pad+ma dang //
nyi ma'i dbus su hrIHla sngags //
g.yas su 'khor bar bsgom pa 'o //
lte bar chos 'byung bsnol ma'i steng //
pad+ma nyi ma ro steng du //
gsang ba ye shes DA ki ma //
gsang gnas pad+ma 'dab bzhi'i steng //
rigs bzhi'i mkha' 'gro yab yum ste //
shar du rdo rje mkha' 'gro dkar //
lho ru rin chen mkha' 'gro ser //
nub tu pad+ma mkha' 'gro dmar //
byang du las kyi mkha' 'gro ljang //
yab rnams yum dang mtshungs pa ste //
gri gug thod khrag rgyan dang ldan //
lte ba'i yum gyi gdan nas btegs //
de nas sku gsung thugs byin brlab //
ye shes bstim zhing dbang bskur bsam //
lte ba'i 'og tu gtum mo'i me //
'bar ba la dmigs rlung bzung bas //
gang byed dbang bsdus byang sems rang bzhin bzhus //
rngubs nas me la bstims pas ye shes 'bar //
'khor 'das gnyis med dgongs pa bskyang bar bya //
phyogs bcu'i sangs rgyas spyan drangs rlung dang bsre //
me la bstims pas dbang bskur bde chen bskyed //
'gro drug sems can dbang sdud byang sems bsgom //
snying rje'i ngang du rlung rngubs me la bstim //
sprul skus 'gro 'dul phrin las cir yang ston //
dmigs med ngang nas rlung bzung cir mi dgongs //
mkha' ltar dag pa'i chos sku mngon du 'gyur //
sngags bzla dus su 'od zer lcags kyu'i dbyibs //
me ltar tsha la gdung ba'i tshogs 'phros pas //
skye 'gro'i snying nas bzung nas bkug byas pas //
rig pa'i ngo bo thugs ka'i hrIHla thim //
lus po 'od du zhu nas lte bar bsdu //
yab yum mkha' 'gro pho mo'i snying po la //
dngos grub sdud pa'i sngags btags bzlas pa bya //
rjes su rdzogs rim lha rnams rang sar gzhug
/mkha' la sprin dengs lta bur gsal ba'i ngang //
ma bcos dmigs gtad med pa'i ngang nyid nas //
ma yengs blo yis mi dpyad mi bsgom par //
gzung 'dzin yid byed blang dor med pa yi //
dngos po'i rang gshis gsal dwangs bde stong nyams //
chags 'dzin mi bya rnam dag de ngang bskyal //
rjes su thun mtshams bya ba gong ltar spyad //
nang lus la lha dgod pa ste sgrub pa'o //
gsang ba rtsa la dgod pa yi //
rim pa nyams su blang bya ba //
gdan la bsam gtan phyag rgyas gnas //
sngon 'gro yan lag bdun pa bya //
skyabs 'gro sems bskyed tshad med bzhi //
shU dz+nyA tA yis stong par bsgom //
chos nyid stong par byang chub dang //
chos kyi dbyings kyi ye shes so //
stong pa'i ngang las pad nyi dang //
zla ba rgyas pa'i gdan bsgom pa //
nyi zla'i gdan la mngon byang chub //
me long lta bu'i ye shes so //
gdan steng rang nyid yi ge hrIH
gsung gi 'bru la mngon byang chub //
mnyam pa nyid kyi ye shes so //
hrIHlas pad+ma hrIHsa mtshan pa //
thugs kyi phyag mtshan mngon byang chub //
so sor rtog pa'i ye shes so //
pad+ma hrIHsa mtshan 'od zer gyis //
'gro ba'i rgyud sbyangs lhar gyur nas //
sangs rgyas rnams kyi byin rlabs bsdus //
sngar gyi pad+ma hrIHsa mtshan thim //
de nyid yongs su gyur pa las //
bdag nyid lha yi sku rdzogs pa //
sku yongs rdzogs par mngon byang chub //
bya grub nan tan ye shes so //
de yang bdag nyid spyan ras gzigs //
zhal gcig phyag gnyis sku mdog dmar //
g.yas brkyang g.yon bskum gar gyis bsgyings //
dbu skra gyen brdzes dar gyis brgyan //
rin chen rgyan gyis mdzes par spras //
phyag g.yas pad phreng g.yon pad+ma //
gsang ba ye shes yum gyis 'khyud //
dmar mo gcer bu spyan gsum pa //
phyag g.yas gri gug g.yon thod khrag
/thod pa skam po rus rgyan can //
rin chen sna tshogs dar dpyang brgyan //
ye shes me ri'i dbus na bzhugs //
de yi sku la rtsa gsum dang //
'khor lo bzhi po gsal gdab la //
spyi bo bde chen 'khor lo la //
rtsa 'dab sum cu rtsa gnyis kyi //
dbus su bde gshegs spyan ras gzigs //
dkar po 'khor lo dril bu can //
bder gshegs mkha' 'gro sum cu gnyis //
'khor lo gri gug thod khrag can //
rus pa rin chen rgyan ldan bskor //
mgrin pa longs spyod 'khor lo na //
rtsa 'dab bcu drug dbus su ni //
pad+ma rigs kyi spyan ras gzigs //
dmar po pad+ma dril bu can //
pad+ma'i mkha' 'gro bcu drug bskor //
pad+ma gri gug thod khrag can //
rus pa rin chen rgyan ldan bskor //
snying ga chos kyi 'khor lo la //
rtsa 'dab brgyad kyi dbus su ni //
rdo rje rigs kyi spyan ras gzigs /
mthing ga rdo rje dril bu can //
rdo rje rigs kyi mkha' 'gro brgyad //
rdo rje gri gug thod khrag can //
rus pa rin chen rgyan ldan bskor //
lte ba sprul pa'i 'khor lo la //
rtsa 'dab drug cu rtsa bzhi'i dbus //
rin chen rigs kyi spyan ras gzigs //
ser po rin chen dril bu can //
rin chen mkha' 'gro drug cu bzhi //
rin chen gri gug thod khrag can //
rus pa rin chen rgyan ldan bskor //
gsang gnas nor bu'i 'khor lo ru //
rtsa 'dab bzhi yi dbus su ni //
las kyi rigs kyi spyan ras gzigs //
ljang gu rgya gram dril bu can //
las kyi mkha' 'gro ljang gu bzhi //
rgya gram gri gug thod khrag thogs //
rus pa rin chen rgyan ldan bskor //
yab kyi thugs kar rta mgrin dang //
spyi bor bla ma lte ba ru //
dpa' bo sde bzhi bsgom par bya //
yum gyi thugs kar zhal gnyis ma //
spyi bor na bza' dkar mo dang //
lte bar rigs bzhi mkha' 'gro bsgom //
kun kyang thod pa skam rlon dang //
rin chen rus rgyan dar gyis mdzes //
pad+ma nyi zla ro gdan can //
me dpung 'bar ba'i dbus su 'gying //
de ltar gsal bar bsgoms byas nas //
sku gsung thugs gsum byin brlabs te //
ye shes sems dpa' spyan drangs bstim //
dbang bskur dbang rtags dbu brgyan la //
de nas rang gi 'dom bar nas //
yaM las rlung gi dkyil 'khor g.yos //
gsang gnas lha tshogs me 'bar te //
'khor lo bzhi yi gtso bo rnams //
ltos thug med pa'i me 'bar te //
lte ba'i a la gtugs nas ni //
spyi bo'i haM la reg pa yis //
byang chub sems kyi rgyun babs pas //
'khor lo rnam bzhi gang ba yis //
lha rnams bde ba chen por 'bar //
dus gsum rgyal ba ma lus dang //
skye 'gro sems can byams sdang sogs //
dus dang gnad du gang 'gro ba //
rlung dang dbyer med bsdus la bstim //
me 'bar nyon mongs rab bsregs nas //
stong nyid snying rje chen po'i ngang //
gnyug ma yid la mi byed par //
tha mal shes pa ma bcos ngang //
rang rig skye med sbyangs byas la //
rlung bzung rig pa phyogs med sbyang //
mdun gyi dkyil 'khor bum pa dang //
thod pa me long 'khor lo dang //
ril bu sba lcag dag la yang //
rang nyid ci ltar bskyed bstim bya //
bdag dang de rnams thugs ka nas //
'od zer dmar po lcags kyu'i dbyibs //
me ltar tsha la gdung 'phros pas //
gang dmigs la sogs skye 'gro yi //
pho yi snying kha mo yi ni //
gsang ba'i gnas nas bzung nas ni //
rang dbang med par mdun du bkug
/'od zer 'phros pas phog pa yis //
de dag 'od du zhu ba las //
byang sems dkar dmar rnam par gyur //
ril bu la sogs rdzas rnams dang //
rang gi gsang bar bsdus la bstim //
thugs ka'i hrIHla 'dus par bsam //
byams dang snying rje drag tu bsgom //
rlung bzung sngags zlo gang goms bya //
thun rting rdzogs rim thun mtshams su //
bsngo ba smon lam spyod lam bya //
thun bzhi thun drug la sogs bcad //
tshogs dang gtor ma thun mtshams mchod //
bstod pas bstod cing bkra shis brjod //
yig brgya la sogs bshags pa bya //
rtags dang cho 'phrul mkha' 'gro'i ltas //
dngos grub mtshan ma la sogs pa //
bzang ngan bye brag ci shar yang //
rmi lam bzang dang ngan pa yi //
gang la'ang dga' dang mi dga' ba'i //
mtshan mar 'dzin par mi bya 'o //
de ltar zhag bdun nyer gcig sogs //
zla gsum zla drug la sogs las //
mchog dang thun mong dngos grub 'byung //
de nas sgrub pa tshar rjes su //
ril bu 'khor lo lus la bcang //
sin+d+hu ra yis spyi bo dang //
dpral ba mgrin pa snying ga dang //
lte ba gsang gnas dag tu byug
/bum pa'i chu yis bkru btung bya //
thod chang btung la dngos grub blang //
gtor ma la sogs sbyin sreg bya //
bum chu gang blud dbang du 'gyur //
sba lcag gzung zhing klad la bskor /
'gro ba dbang du 'dus par bsam //
sbyin sreg dkyil 'khor zla gam khar //
dbang gi shing dmar zla gam brtsig
/me sbar lha tshogs bskyed par bya //
ye shes bstims la mchod bstod 'bul //
bsreg rdzas 'dod yon sna tshogs dang //
ril bu mar dang 'bru mar bsreg
/zas nor gos dang rin po che //
shing thog 'bru sna ci srid 'bul //
gsol ba gdab cing mchod pa bya //
rjes su ye shes sems dpa' gshegs //
thal ba chu bo'i gzhung du dor //
de yis snang ba dbang du 'gyur //
rtsa la dgod pa gsang sgrub ni //
las sbyor lta bur bzhed pa 'o //
yang gsang sems la dgod pa ni //
dben gnas phyi rol mi btsal te //
lus 'di gzhal yas khang nyid yin //
lha sku gzhan du mi btsal te //
sems nyid skye 'gag med pa de //
rigs kyi bdag po bla ma yin //
ma rtogs nyon mongs gti mug ste //
rtogs grol thugs rje chen po yin //
yid byed rtog pa 'phro ba de //
rtogs na sangs rgyas stong rtsa yin //
zhe sdang gdug sems ldan pa de //
gzhi med rtogs pa rta mgrin yin //
'dod chags gdung sems tur tur de //
rtsa bral shar ba gsang ye yin //
nyon mongs nga rgyal rtog tshogs rnams //
ngar 'dzin bral ba dpa' bo yin //
phrag dog rlung ltar 'tshubs pa de //
re dogs zad pa dpa' mo yin //
chu khams khrag dang rnam shes de //
rdo rje rigs kyi mkha' 'gro yin //
rtsa khams sha dang tshor ba ni //
rin chen mkha' 'gro ma zhes grags //
me khams drod dang 'du shes de //
pad+ma rigs kyi mkha' 'gro yin //
rlung khams dbugs dang 'du byed de //
las kyi mkha' 'gro zhes su bshad //
nam mkha'i khams dang sems nyid de //
gzugs kyi phung po bde gshegs rigs //
mkha' 'gro pad+ma dra ba 'o //
skye mched tshogs drug de yi yul //
'dod yon mchod pa'i lha mo yin //
dge dang mi dge rtog tshogs rnams //
dam can bka' sdod srung mar bshad //
de ltar sems kyi ngo bo de //
ma rtogs 'khrul pa 'khor ba ste //
de shes rtogs pa mya ngan 'das //
lha sku sems kyi rig rtsal de //
dngos por bzung nas 'khrul pa'i phyir //
lha yang sems nyid chos skur gsal //
sngags ni smra brjod bral ba'i phyir //
phyi nang rlung gi rgyu ba yang //
sgra tshad grags stong brjod med yin //
gdod nas dag pa'i rig pa ni //
ye nas chos skur gnas pa la //
ngo sprod de ngo shes pa yin //
chos dbyings ye shes rtogs pa de //
sangs rgyas zhes su grags pa 'o //
goms 'dris brtan na drod rtags 'char //
de ltar chos sku'i ngo bo la //
gzung bar bya ba'i yul yang med /
khams drod rtags dang nyams myong la //
ma chags rang byung rtsa nas dag
/rang don chos sku mngon gyur te //
gzhan don gzugs sku lhun grub 'byung //
'khor ba mya ngan 'da' bar 'gyur //
snyan brgyud dri ma med pa 'o //
ma gcig grub pa'i rgyal mo nas brgyud pa 'jig rten dbang phyug gi gsang sgrub rdzogs so //
byang chub sems dpa' rdo rje snying pos mdzad pa'i gzhung dri ma med pa /
grub chen ti pu pa bi ma la mi tra dang /
lo tsA ba glan dar ma tshul khrims kyis bsgyur cing ras chung rdo rje grags pa la gtad pa'o ///
/
