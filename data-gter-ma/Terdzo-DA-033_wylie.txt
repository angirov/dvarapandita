@//
dz+nyA
nA
lo
ka
br-i
d+d+hi
nA
ma
ma
ny+dzu
g+ho
Sha
tA
d+ha
rma
rA
dza
bra
h+mA
de
wa
pu
Sh+pa
s+ya
yo
ga
bi
ha
ra
ti
sma
//
@//
'jam pa'i dbyangs dngos chos rgyal tshangs pa lha'i me tog gi rnal 'byor ye shes snang ba rgyas pa zhes bya ba bzhugs so //

na mo gu ru many+dzu shrI g+ho ShA ya /
snying dbus mi shigs thig le ru //
sgrib gsum zad pa'i 'od po che //
ye shes snang ba lam me ba //
'jam dpal gzhon nu khri srong zhabs //
dad pas bsnyen las blo gros kyi //
pad+mo lhag par rgyas 'dod na //
dben par bde ba'i stan la 'dug
/nges 'byung snying rjes rgyud bskul nas //
sbyor dngos rjes kyi nyams su blang //
de la dang po sbyor ba la //
rnam pa bdun las skyabs 'gro ni /
a /
gzod nas stong pa chos kyi sku
/'od gsal ye shes longs spyod rdzogs //
dbyer med chen po sprul pa'i sku
/'jam mgon bla mar skyabs su mchi //
gnyis pa smon 'jug sems bskyed ni /
hoH
las nyon gzhan dbang la brten nas //
kun brtags 'khrul pa'i 'gro ba kun //
yongs grub gdod ma'i sar 'god slad //
rdo rje'i rnal 'byor bsgom par bgyi //
gsum pa yan lag bdun pa ni //
oM AHhU~M/
ye shes lus can bla ma lhar //
sgo gsum gus pas phyag 'tshal zhing //
rab 'byams mchod sprin rgya mtshos mchod //
stobs bzhis sdig ltung tshogs kun bshags //
'khor 'das dge la rjes yi rang //
zhi bsil chos 'khor bskor bar skul //
skye 'chi med par rtag bzhugs gsol //
dge tshogs 'od gsal dbyings su bsngo //
bzhi pa bgegs tshogs mtshams gcod ni //
hU~M/
gzung 'dzin 'khrul pa las skyes pa'i //
bgegs dang log 'dren 'byung po'i tshogs //
rig stong gnyug ma'i he ru ka'i //
brtul zhugs chen pos mthar bskrad do //
hU~M hU~M hU~M/
lnga pa srung 'khor bsgom pa ni //
oM/
gnyug ma bya rtsol bral ba'i klong //
mi phyed mi shigs rdo rje'i gur //
ye shes snang ba rab 'bar bas //
gnyis snang rtog pa mtshams gcad do //
badzra dz+nyA na b+h+rU~M/
drug pa byin chen 'beb pa ni //
hU~M/
rang snang don gyi 'og min nas //
'jam dpal gzhon nu khri srong rje //
rab 'byams rtsa gsum rgya mtshor bcas //
gnas 'dir byin phob mchog dbang skur //
hU~M hU~M hU~M/
bdun pa mchod rdzas byin rlabs ni //
oM AHhU~M/
phyi snod 'og min rdo rje'i zhing //
nang bcud mchod pa'i phyag rgya che //
phung khams skye mched sman gtor raka
/kun tu bzang po'i sprin chen 'khrigs //
oM AHsarba pU dza me g+ha hU~M/
gnyis pa dngos gzhir bskyed rim ni //
a /
mkha' khyab mkha' yi ye shes ni //
dang po'i sangs rgyas de bzhin nyid //
kun snang snying rje sgyu ma'i sprin //
rdo rje rnon po'i ngo bor bzhengs //
de las rgyu yi yi ge a /
skye med skye ba'i tshul du shar //
thugs rje'i cho 'phrul 'od zer lngas //
snod bcud dngos 'dzin dbyings su sbyangs //
'byung ba rim brtsegs yum lnga'i mkhar //
thar pa chen po'i gzhal med khang //
rgya khyon bkod pa bsam 'das dbus //
pad nyi zla ba'i gdan steng du //
rang rig a yig yongs gyur las //
'jam dpal gzhon nu khri srong rje //
dkar dmar mdangs ldan rgyal po'i chas //
zhi 'dzum gzi brjid dpal du 'bar //
phyag gnyis thugs kar chos 'chad rgyas //
ut+pal rgyas pa'i sdong bu 'dzin //
'dab ma snyan thad kha bye bar //
shes rab ral gri pusti bsnams //
zhabs zung rol stabs 'od lnga'i klong //
rgyal kun 'dus pa'i ngo bor bzhugs //
gnas gsum rdo rje'i oM AHhU~M//
de las 'phros pa'i 'od zer gyis //
phyogs dus bde gshegs rtsa gsum kun //
spyan drangs dbyer med chen por gyur //
gnyis pa ye shes spyan 'dren ni //
oM/
stong gsal 'dus ma byas pa'i dbyings //
gzhon nu bum sku'i pho brang nas //
zung 'jug sgyu mar rang snang ba'i //
ye shes sku can khri srong rje //
rtsa brgyud bla ma yi dam lha //
mkha' 'gro rgya mtsho'i 'khor dang bcas //
mos shing gdung bas spyan 'dren na //
mkha' las 'ja' tshon shar ba ltar //
thugs rje'i dbang gis 'dir gshegs la //
rdo rje gsum gyi byin chen phob //
phyi nang gsang ba'i dbang bzhi skur //
ye shes lnga yi dngos grub stsol //
oM AHhU~M ma hA d+harma rA dza many+dzu shrI sa pa ri wA ra e h+ye hi /
gsum pa bzhugs su gsol ba ni //
a /
dam tshig lha sngags chos nyid klong //
ye shes sems dpa'i sku gsung thugs //
gdod nas 'du 'bral med pa'i phyir //
rdo rje'i stan la tiSh+Tha lhan //
bzhi pa brda phyag 'tshal ba ni //
hoH
rang byung gnyug ma'i bla ma lhar //
rang las sprul pa'i d+hA ki nIs //
rang zhal mjal ba'i brda phyag gis //
rang grol chos sku'i klong du 'dud //
a la la hoH
lnga pa mchod pa 'bul ba ni //
hoH
phyi mchod 'dod yon rgya mtsho'i sprin //
kun bzang smon lam stobs kyis sprul //
nang mchod sman raka ba liM ta //
rtsa rlung thig le rnam par dag
/gsang mchod sbyor sgrol 'od gsal dbyings //
dug gsum rang grol gdod ma'i gshis //
spang blang bsal bzhag bral ba'i ngang //
dag mnyam rtogs pa'i rgyan du mchod //
oM AHhU~M sarba pU dza me g+ha hoH
drug pa rdo rje'i glu yis bstod //
hoH
thog mtha' dbus med byang chub sems //
ngo bo blo 'das cir mi dmigs //
rang bzhin stong gsal 'od po che //
thugs rje sgyu ma'i sku ru shar //
rdo rje mi shigs nA da'i dbyangs //
'gro ba'i khams dang dbang po dang //
bsam pa'i rim pa ji bzhin du //
chos kyi phung po rgya mtshor snang //
gzung 'dzin mtha' la mi gnas pa'i //
ye shes snying rje'i tshul 'chang ba //
bsam gyis mi khyab yon tan dang //
phrin las 'gag med kun tu 'chang //
'jam dpal gzhon nu khri srong rje //
sras bcas rgyal ba kun gyi yab //
dkyil 'khor rgya mtsho'i khyab bdag che //
de la rtag tu 'dud cing bstod //
e ma ho ye shes chen po yis //
bdag dang mtha' yas sems can kun //
mi 'bral mngon sum byin brlabs nas //
dngos grub mtha' dag bstsal du gsol //
bdun pa dzapa? kyi dgongs pa ni //
d+hIH
snying dbus 'ja' zer 'od lnga'i klong //
ye shes sems dpa' 'jam pa'i dbyangs //
dri med ston zla gsar pa'i mdangs //
phyag gnyis ral gri glegs bam bsnams //
rdo rje'i skyil krung pad zlar bzhugs //
thugs kar ting 'dzin sems dpa' ni //
shes rab 'khor lo rtsibs drug pa'i //
lte bar d+hIHyig dkar po dang //
rtsibs drug rdo rje'i 'bru drug mtshan //
de las 'od zer rab 'phros pas //
phyogs dus rgyal ba rab 'byams kyi //
ye shes yon tan byin rlabs kun //
lha sngags phyag mtshan rnam pa ru //
spyan drangs rang gi gnas gsum dang //
snying ga'i 'khor lor dbyer med thim //
rab 'byams shes bya thams cad la //
thogs med blo gros rgyas par gyur //
oM a ra pa tsa na d+hIH
bla ma yi dam dbyer med pa'i //
mtshan sngags 'dis kyang dngos grub bskul //
oM AHmany+dzu shrI brah+mA de ba puSh+pa sarba pra dz+nyA dz+nyA na sid+d+hi hU~M/
snang ba thams cad lha yi sku
/chu zla 'ja' tshon lta bur blta //
grags pa rten cing 'brel 'byung sngags //
sgra brnyan brag ca'i tshul du bsam //
dran rtog 'od gsal dbyings kyi ngang //
spang blang bsal bzhag bral bar skyong //
gsum pa rjes kyi rim pa la //
dang po tshogs kyi mchod pa ni //
bza' btung sna tshogs phud kyi dngos //
rin chen b+han+d+ha'i snod du bsham //
oM AHhU~M/
rten 'byung snang ba'i ka pA lar //
stong nyid ye shes bdud rtsir bskyil //
'dod yon rnam pa thams cad pa //
zung 'jug sgyu ma'i rol par shar //
oM sarba pU dza ga Na tsakra AHhU~M/
hU~M/
dbyings las skur bzhengs rtsa gsum lha //
bde chen tshogs kyi 'du bar gshegs //
sku gsung thugs kyi byin phob la //
mchog thun dngos grub bstsal du gsol //
badzra sa ma ya dzaH
oM/
snod bcud rang byung bdud rtsi lnga //
'dod yon rgya mtsho'i sprin phung 'phro //
bla na med pa'i tshogs mchod kyis //
rtsa gsum lha tshogs mnyes gyur cig
/sarba pany+tsa a mrita ga Na tsakra pU dza oM/
AH
phung po rang byung b+han+d+ha ru //
rtsa rlung thig le'i gtor ma bshams //
dkyil 'khor lha tshogs thugs dam bskang //
sgo gsum dam tshig nyams chag bshags //
badzra sa ma ya shud+d+he a /
hU~M/
rig pa rang byung kI la yas //
gzung 'dzin bdud tshogs dbyings su bsgral //
ma 'khrul gshis kyi dmar chen pos //
he ru ka dpal dgyes gyur cig
/shrI badzra he ru ka ma hA rak+ta pU dza hoH
phung khams skye mched thams cad kun //
gdan gsum dkyil 'khor gcig tu rdzogs //
'dod yon rdo rje'i dam tshig gis //
bde ba chen por mnyes gyur cig
/a la la hoH
b+h+yoH
dga' bzhi'i thig le ma mo'i gzugs //
zhing skyong lang+ka bran dang bcas /
khrag 'thung chen po'i pham phab 'di //
dgyes par bzhes la phrin las mdzod //
hU~M ha he b+h+yo ba liM ta khA hi /
gnyis pa srung ma mchod pa ni //
b+h+yoH
dbyings rig zung 'jug thig le'i rtsal //
sngags srung khyab 'jug rdo rje legs //
'bum phrag yangs pa'i srung ma'i tshogs //
sha khrag sman phud gtor mas mchod //
gnyis 'dzin zhi zhing rig rtsal rgyas //
rlung sems dbang sdus rtog tshogs sgrol //
ka dag lhun grub rdo rje'i grong //
mngon par byang chub rten 'brel sgrigs //
sarba d+harma pA la b+hAny+dza hoH
gsum pa dngos grub gsol ba ni //
hoH
rang byung dbyings kyi dkyil 'khor nas //
rig pa rang snang 'jam pa'i dbyangs //
thugs rje 'gro 'dul khri srong rje //
ye shes chen po'i klong nas bzhengs //
sku gsung thugs kyi byin rlabs kyis //
bdag rgyud sgrib gnyis yongs su sbyongs //
mkhyen brtse nus pa mtha' yas pa'i //
dngos grub dam pa bstsal du gsol //
sarba sid+d+hi pha la hoH
bzhi pa lhar snang bsdu ba ni //
a /
rig rtsal sprul pa'i lha tshogs kun //
rig pa 'od gsal dbyings su thim //
rig stong zung 'jug gnyug ma'i ngang //
rig gdangs 'gag med lhug par bskyang //
a a a /
lnga pa thun mtshams lha skur ldang //
hU~M/
ka dag gting gsal 'dus ma byas //
lhun grub zung 'jug sgyu ma'i sku
/snang grags rigs gsum many+dzu shrI'i //
sku gsung thugs kyi phyag rgyar sad //
oM AHhU~M/
drug pa bsngo smon bya ba ni //
hoH
dus gsum bsags pa'i legs byas kun //
'jam dpal mkhyen pa'i yongs bsngo dang //
mi phyed mnyam pa nyid gyur te //
mkha' khyab 'gro kun sgrol bar shog
/bdun pa shis pa brjod pa ni //
hoH
'jam mgon gzhon nu'i ye shes kyis //
byin gyis rlob pa'i bkra shis shog
/phyag rgya zil gnon he ru kas //
dngos grub stsol ba'i bkra shis shog
/ngag gi dpal mo dbyangs can lhas //
phrin las mdzad pa'i bkra shis shog
/srid dang zhi ba'i legs tshogs kyis //
'jig rten dge ba'i bkra shis shog
/'di ni bka' min gter ma min //
dag pa'i snang ba lta ga la //
so so skye bo tha shal gyi //
rnam rtog 'og 'gyu'i phreng ba yin //
de lta na yang 'jam pa'i dpal /
khri srong rje de'i mtshan tsam yang //
bskal mang rna bar thob dka'i phyir //
dad pa'i me tog snying nas rgyas //
mos gus sbrang rtsi'i zil dngar rgyun //
'gog pa med par 'jo ba la //
legs byas cung zad mchis srid na //
'gro kun nyer 'tsho'i gzhir gyur cig
/shrI many+dzu g+ho Sha brah+mA puSh+pa de ba'i ye shes chen po'i byin rlabs cung zad thob pa la brten nas mtsho skyes bla ma dgyes pa'i 'bangs pad+ma 'od gsal mdo sngags gling pas blo gros kyi a dar+shar ji ltar shar ba bzo med du skad cig gis bris pa sarba dA mang+ga laM b+ha ba tu ///
/
