@#//
'jam dpal pha rol rgol 'joms glang ru ma'i zin bris khyab 'jug mtshon cha'i 'khor lo zhes bya ba bzhugs so //
gu ru ya mA ri na mo /
bcom ldan dus dgra'i dbang po dang //
dbyer med bla ma'i zhabs btud nas //
phrin las khyer bde'i lag len gyi //
zin bris mdo tsam gsal bar bya //
de la 'dir bcom ldan 'das dus dgra'i dbang po'i man ngag rna cha brgyad kyi nang tshan /
gnan pa'i rna cha 'jam dpal pha rol rgol 'joms king kang dmar nag gi srung zlog dgra chings glang ru ma'i lag len dang dmigs gnad cung zad 'bri ba la gsum /
sbyor ba gzugs brnyan rdzas kyi rten 'du bya ba /
dngos gzhi sgrub pa'i thabs /
zhar byung cho ga'i yan lag bshad pa'o //
dang po la'ang gnyis /
gang gi tshe bya ba'i dus /
ji ltar bya ba'i tshul lo //
dang po ni /
bsgrub bya dmigs bsal gyi tshe lo zla zhag dus zad pa dang mthun sogs zhib tu brtsi dgos kyang /
spyi tsam du tshes grangs nyer gnyis dang /
nyi shu dgu dang /
gnam stong sogs mar ngor gyur pa'i tshes grangs rtsub pa rnams dang /
zla ba'ang /
spyir tha chung bzhi dang /
khyad par dgun dang dpyid kyi zla ba tha chung la bab pa'i tshe /
nyi phur spen gsum ste drag po'i gza' rnams rang tshes pa dang /
ma tshes pas dar ba'i dus dang /
tha skar /
mchu /
dbo /
lag
/skag
/snron /
snrubs sogs drag po'i rgyu skar dang /
gzhan yang bdud nyi sogs 'phrod dang dus sbyor drag por babs pa'i dus so //
gnyis pa ji ltar bya ba'i tshul ni /
man ngag snying gzer nag po las /
dmigs rten 'bem du bca' ba ni :
dgra bgegs ling+ga 'bri ba yin :
snying gar rnam shes yig 'bru re :
dpral bar ming bri kha la rus :
steng 'og gnyis la gcod gzir gnyis :
mtha' la 'phrog byed yi ge bzhi :
yan lag bzhi la gcod byed bzhi :
dpung pa gnyis la myos byed bri :
'di la gzugs can gzugs med do :
zhes gsungs pa'i dgongs don gyi zab gnad rnams gtso bor byas te rang gzhung gi man ngag gis brgyan pa'i dpe'u ris zur gsal gyi ling+ga 'bri ba la /
thog mar rang gi kha lag gdong gsum dag par bkrus nas /
lag par bsad khrag dang bsad thal byugs /
sha chen nam tsha ba gsum mur bzhin par pang khebs kha ras dang bcas nyi ma'i 'char zhud sogs rang grib mi 'go zhing /
sgra gcan sde brgyad sogs thebs phyogs su kha bltas la /
snag tsha'i rgyu rgya snag dang ro sol la /
mchod rten rnying pa'i rmang zhabs /
phung shul dang ri mtho nyi 'char snga ba'i rmang sa dang /
phag nag dang gri mdze ra khrag
/bya sha zan dang gcan gzan gdug pa can gyi khrag
/btsan dug
/til nag
/ldong ros /
lan tshwa /
ske tshe /
zar khu /
mi rus sogs ci 'dzom bsres nas /
klu dang sa bdag sde brgyad gdug rtsub can gnas pa'i mtsho dang chu mig gi chus thod ngan nam gri lcags kyi snod du sbyangs nas /
bdag ya mA rir gsal ba'i thugs ka nas sprul pa'i pho nya spros pas dmigs pa'i dgra bo bkug nas mgo bo nas brtsam snag tsha dang lhan cig tu bsnur nas gzugs phung lhag ma ma lus par phye mar brlags par bsam zhing /
hU~M du mA ra ya hU~M phaT/
ces bzla zhing shin tu dul bar mnye nas bya sha zan gyi sgro rtsa'am mi bsad mda' smyug gis /
ro ras sam dug shog la dgra gzugs rab mda' gang ngam /
'bring mthar gzas po'i khru gang mtho gang can la thog mar lte ba bris la srid pa chags par bsam /
de nas mgo bris pas rnam shes chags par bsam /
de nas yan lag tshang bar bris pas srog chags par bsam /
de nas snying gar nri bris pas dgra bo de dngos 'dra bar bsam /
yan lag lcags sgrog gis bsdams pa /
spyi bor sna tshogs rdo rje rgya gram rwa gdengs pa /
tshigs chen bzhi la dzaHhU~M baM hoH
spyi bor d+ha sa ya d+hi da ya na breng shag rbad trika nan hur /
ces pa bri /
dpral bar bsgrub bya dmigs bsal tshe na de'i rus dngos dang /
spyi khyab la ji 'u kung keg shang rus khug dzaHdzaH
mig gnyis la long /
rna ba gnyis la 'on /
ngag gnan bya na lce thog rdo rje rgya gram bya /
kha nang du bdud po nga longs /
bdud pos nga'i srog la dung dung thuM zhes dang /
yan lag bzhi la shi tri byi tri A na ya zhes dang /
lag ngar gnyis la rengs rengs /
yan lag la rtsa rgyus rengs zhes dang /
badzra pA sha hU~M zhes tshar re re dang /
chogs re re bri /
rkang ngar gnyis la guM guM 'gro bar byed pa'i rkang pa guM zhes dang /
badzra s+pho Ta baM zhes dang /
zha zha re re bri /
(lag ngar g.yas la ya ma snying /
lag ngar g.yon la ya ma khrag
/rkang ngar g.yas la ya ma ru /
rkang ngar g.yon la ya ma tsa zhes sngags tshan re'i mjug tu dgra bo che ge mo tshal pa baM ril duM bu duM bu mA ra ya phaT ces pa tshar re re gdag go /   'di gshin rje'i ling+ga ma gtogs gzhan la mi dgos gsungs /mchan /
dpung pa gnyis la myogs rmug ro myag
/'doms su b+hi d+ha ya trika nan breng shaka rbad phaT ces dang /
rkang mthil gnyis su yaM re re dang /
brla nang gnyis su yi ge tsha la /
troM tri shaM tri dzaHkhaM sha g+ha dzaHtri thuM dzaH
sngags mgo nang bstan gyis bskor la bri /
snying gar dzaHkha sbyar bar nri tri dang /
de dag gi phyogs bzhir e hur thums dzaH
de'i phyi mgrin pa nas brtsam oM many+dzu sogs dang /
lus kyi g.yas g.yon du sbrul dkar nag gnyis dang sngags dang dmod sham sogs dpe'u ris nas bshad pa'i mtshan nyid tshang ba'i ling+ga de nyid lhag chad bris gsub spangs te dag par bri /
gal te bris gsub byed dgos na stag gi sder mos brad /
'di ni dgra gnan spyi khyab kyi ling+ga ste /
dmigs bsal dmag bzlog pa dang gsad pa bcas kha sgyur tshul ni sog zlog pa'i yig cha dang bla ma'i zhal las len dgos so //
dmigs bya legs par bris zin pa dang /
'byung bzhi'i bkru sbyang byas nas /
byug rdzas ni /
khrag sna gang 'dzom dang gri mdze'i khrag
/dug sna ci tshogs /
thang phrom dkar nag
/btsan dug
/phung sa sogs gdug pa'i sa sna gang 'dzom /
lha khang rnying sa /
ri nyil /
mchod rten zhig ral sogs kyi sa dang /
khyad par ming yig dang bla dwags snying ga'i sa bon bcas la dmigs bya de'i dri ma drug sogs zag rdzas byug gal che mod /
spyi khyab tu bla dwags la gla ba'i khrag byugs pas 'thus shing rdzas rnams mer rlangs thon tsam bsros nas byugs pas las myur ba'i dgos pa yod /
de nas snying ga'i sa bon bcag nas kha rkub sprad /
de rjes dpung pa g.yas kyis g.yon dang /
g.yon gyis g.yas gnan /
mgo nas mar dril la /
shi skra dang /
ban bon gyi lag nas byung ba'i tshon skud sngo dmar ram sna lnga /
spro na ser po la badzra ti ri bi ri rbud /
dmar po la kha la rak+sha rbad /
sngon por dan ti rbad su rbad /
dkar po la lo shi kha du 'byung ba trika na nan /
nag po la zla sri sri sha sod /
hU~M zhes brgya rtsa re btab pa sde brgyad kyi byad thag tu bsams la dkri /
spom nag gi sbu gu skam kha can gyis gcer sarba rbad ka shi rbad ka shi
/zhes brjod nas /
glang dmar 'og can gyi rwa g.yas pa me chus ma bshur bar bcug
/thar med kyi gting rdo zhes khro lcags dum /
grol med kyi chings zhes shi skra /
btang med kyi mun pa zhes phung re /
sdom byed kyi chings zhes tshon skud /
sna 'dren gyi mi dgu zhes pa /
ra ru /
lte phye /
sbang skam /
sgog pa /
ram bu /
btsod ro /
bra bo /
sran ma /
grod skogs /
ngo dmar sgab ser zha bo zhes spre'u dang phyi ba'i spu /
mi rgan mgo skya zhes sbang ram /
nag po chen po'i gting non zhes dur rdo /
khyi nag rjes gcod ces dud pa bcas dang /
gzhan yang dbye ba'i rdzas /
gu gul /
khyi lud /
rta nag bong dre'u'i chu /
phag brun /
spyang brun /
wa brun /
rwa gzhob /
spre'u'i brun bcas blug
/kha zhing lpags sam rta kos g.yogs la /
de lta'i man ngag gnad ldan gyi glang ru de rgyun du lha rten 'og gam /
rang gi mal 'og du bzhag nas dmigs pa'i rten bya ba yin no //
!
//gnyis pa dngos gzhi sgrub thabs ni /
lo chen tshe dbang kun khyab kyi ljags bsgrigs 'jam dpal pha rol rgol 'joms king kang dmar nag gi srung zlog dgra chings mdor bsdus glang ru ma'i rgyun khyer gyi rnal 'byor zab gsang gnad dril ltar la /
rgyu don gyi sems chos thams cad kyi gnas lugs spros pa dang bral ba'i rang bzhin snying rje chen po'i rtsal ma 'gags pa sgyu ma lta bu las /
thugs rje'i sgyu 'phrul rol pa 'gag med zhing bcu sgrol ba'i khro rngams kyi sdang sems dang ldan pas rgyun bshags nas brtsam phrin las bshar sgom du byed pa las kyi byang bu bzhin la /
bdag nyid gshin rje gshed kyi spyi bor 'jam dpal ya mAn+ta ka sku mdog dkar gsal zhal gcig phyag gnyis g.yas ral gri g.yon sdigs mdzub /
mgrin par dbang chen rta mgrin dmar nag zhal gcig phyag gnyis g.yas thod dbyug g.yon sdigs mdzub /
thugs kar phyag rdor mthing nag zhal gcig phyag gnyis g.yas rdo rje g.yon sdigs mdzub /
lte bar gshin rje gshed ser po zhal gcig phyag gnyis g.yas be con g.yon sdigs mdzub /
gsang bar khro bo bdud rtsi 'khyil pa ljang nag zhal gcig phyag gnyis phyag g.yas dgra satwa dang g.yon sdigs mdzub can /
thams cad khro bo'i nyams dang dur khrod kyi chas kyis brgyan pa'o //
pang du yum bai tA li sku mdog dmar nag
/zhal gcig phyag gnyis g.yas phur pa bsnams nas yab la 'khyud pa /
g.yon lcags kyi drwa ba mig dgu bsnams pa khros pa'i zhal gdangs spyan gsum gyen thur du gzigs pa /
dbu skra kham ser thur du grol ba /
zhabs gnyis yab la 'khyud cing /
sku la rus pa'i rgyan drug gis brgyan pa'o //
gdan 'khor rtsibs bzhi la shar nas brtsam sras mchog rigs bzhi sku mdog mthing /
ser /
dmar /
ljang can /
zhal gcig phyag gnyis /
g.yas pa rnams kyis rdo rje /
rin chen /
pad+ma /
rgya gram ste rang rtags kyis mtshan pa'i be con dang /
g.yon pa rnams kyis gcod pa'i 'khor lo 'dzin pa /
rang mdog dang mtshungs pa'i yum gri thod 'dzin pas 'khyud pa /
khro bo'i chas thams cad dang ldan cing pad nyi ro gdan la 'dor thabs su bzhugs pa'o //
de'i phyi 'khor lo rtsibs bcur /
shar du gshin rje kong tse brag 'joms sku mdog dkar ser g.yas rdo rje'i brag nag dang g.yon me'i 'khor lo /
yum shel mig khro mo g.yas lcags kyu /
lhor gshin rje ya ba ti sku mdog sngo nag g.yas ral gri g.yon lcags kyu /
yum dred kyi ab sham g.yas khram shing /
nub tu gshin rje rmigs pa sku mdog dud kha g.yas thod phreng g.yon lcags sgrog dmar po /
yum nag mo pus 'gro phyag g.yas gdengs pa /
byang du gshin rje lha mchog sku mdog mthing nag g.yas rdo rje rtse lnga g.yon dgra satwa /
yum nag mo ral gcig phyag g.yas gdengs pa /
shar lhor a ba glang mgo sku mdog smug nag g.yas kha T+wAM g.yon lcags kyu /
yum dkar skya mche gtsigs g.yas skar mda'/
lho nub tu gshin rje mig dmar sku mdog smug nag g.yas ral gri g.yon zhing dbyug
/yum khrag gi ral gcig phyag g.yas gdengs pa /
nub byang gshin rje tel pa sku mdog sngo nag g.yas spu gri g.yon b+han dmar /
yum spyan gsum ma mche gtsigs phyag g.yas gdengs pa /
byang shar chos kyi rgyal po sku mdog dkar ser g.yas rdo rje rtse gsum g.yon khram shing /
yum rdo rje ral gcig g.yas nyi zer zhags pa /
shar stod du gshin rje phya sangs sku mdog dkar po g.yas tshe bum g.yon rdo rje'i thong gshol /
yum shel gyi gdong dgu g.yas shel gri /
nub smad du gshin rje bdud 'joms sku mdog smug nag g.yas tho ba g.yon b+han dmar /
yum smug nag ral gcig phyag g.yas gdengs pa /
yum rnams kyi phyag g.yas pa yab la 'khyud cing /
g.yon pa rnams kyis thod khrag stob pa'i tshul gyis bsnams pa ste /
phyogs skyong ba'i gshin rje bcu po khro gtum gyi nyams can /
khro bo'i rgyan chas rdzogs pa /
yab rnams zhabs 'dor thabs can no //
de'i phyi rim 'khor lo rtsibs bcu la khro bo bdud rtsi 'khyil pa bcu nag po dang /
mthing nag dang /
ljang nag rnams spel nas bzhengs stabs kyis zhal nang du gzigs nas bdag dang bsrung bya la bar du gcod byed mi dang mi ma yin pa'i gnod pa las skyob cing mi 'jigs pa sbyin pa'i phyag rgya can /
rtsibs mchan bcu la khro bo stobs po che bcu sku mdog mthing nag
/phyag g.yas pa rnams kyis rlung g.yab g.yabs pas mi kha dgra byad god kha 'dre dmag la sogs pa'i gnod pa thams cad dgra la sgyur ba /
g.yon pa rnams kyis rang phyogs rgyal rtags kyi ba dan 'phyar ba'o //
sog zlog pas gdan 'khor rtsibs bcu'i steng khro bo stobs po che bcu sku mdog ser po skyabs sbyin gyi phyag rgya mdzad pa zhal nang du gzigs nas sems skyil gyis bzhugs pa dang /
rtsibs mchan bcu la bdud rtsi 'khyil pa bcu sku mdog nag po dang mthing nag dang ljang nag rnams spel nas zhal phyir gzigs bsgom dgos gsungs /
gzhal yas khang gi nang khong gru chad kyi lhor gshin rje ya ma rA tsa sku mdog ser nag mi lpags kyi stod g.yogs stag lpags kyi sham thabs can /
g.yas khram shing dang g.yon thod khrag bsnams nas ma he ru ring la 'chib pa /
byang du ma mo e ka tsA ti smug nag
/g.yas ral gri g.yon nad rkyal bsnams nas drel rta rkang gsum la 'chib pa /
nub tu btsan 'gong yam shud dmar po dar dmar gyi 'jol ber can /
phyag g.yas mda' gzhu dang g.yon btsan dar dmar po phyar ba rta mtshal bu la 'chib pa /
shar dbus su bdud po skos rje drang dkar nag po dar nag gi ber dang /
g.yas khram shing g.yon dgra satwa rta nag rting dkar la zhon pa /
shar stod mgon po legs ldan mthing nag dar nag gi ber dang /
phyag g.yas bing dang g.yon lcags par rta nag la zhon pa /
shar smad dpal ldan lha mo mthing nag zhal gcig phyag bzhi'i dang po gnyis ral gri thod khrag
/'og ma gnyis shag ti dang mdung dar bsnams pa /
mi lpags gyon nas bong bu la 'chib pa'o //
shar lhor gza' bdud dud kha dbu dgu phyag gnyis g.yas mda' gzhu g.yon sbrul zhags /
lho nub tu dam can mgar dmar seng zhon g.yas rdo rje g.yon ra'i rgyal mtshan /
nub byang du klu bdud nag po g.yas khram shing g.yon sbrul zhags dang nad rkyal /
sbrul mgo dgu'i gdengs ka can sku smad sbrul mjug
/byang shar du srog bdag rgyal chen pe har sku mdog dkar po spyan gsum /
phyag g.yas shel gri g.yon snying /
dar dkar gyi ber gsol nas seng ge la zhon pa ste /
de dag kun kyang gtum rngams brjid pa'i nyams can no //
sgo bzhir sgo ma bya rgod stag kang+ka spyang gdong can te phyag g.yas pa rnams kyis lcags kyu zhags pa lcags sgrog dril bu /
g.yon pa rnams kyis b+han+d+ha 'dzin pa 'o //
phyi'i 'khor yug gi phyogs bzhir /
gri thogs ging bzhi ni sku mdog
/khrab /
phyag mtshan ral gri bcas phyogs mdog can /
de'ang ging zhes pa keng rus khros pa'i cha byad can kho na min te /
king+ka ra ci bgyi ste bran g.yog la 'jug pa zur chag nas ging du song ba chas dang phyag mtshan smros ma thag ltar la /
rngams gtum 'jigs pa'i nyams can no /
khram thogs bdud bzhi ni /
shar bdud rol po /
khram bdag srog bdud /
zla bdud yol po /
srog bdud bcas te khram shing bsnams pa /
sho thogs rtsis pa bzhi ni phyogs mdog can lag na shwa rde thogs pa /
srog gcod shan pa bzhi ni /
shar du nad gtong ma mo'i shan pa nag mo lag na thun dang ral gri /
lhor myos pa btsan gyi shan pa dmar po lag na btsan gri /
nub tu glen pa klu'i shan pa mthing nag sbrul lpags gsol zhing lag na sbrul zhags /
byang du gdug rtsub gza'i shan pa nag po lag g.yas mdung dar /
g.yon snying dang zhags pa thogs pa ste shan pa bzhi 'o //
rgyal chen bzhi sku mdog zhon pa rta bcas phyogs mdog can /
phyag g.yas pas ru dar dang /
g.yon pas pi wang /
ral gri /
sbrul zhags /
be con bsnams pa 'o //
phyogs skyong bcu ni /
shar nas brtsam dbang po dkar po /
gshin rje sngon po /
chu bdag dkar po /
gnod sbyin ljang gu /
me lha dmar ser /
srin po sngo nag
/rlung lha sngo skya /
dbang ldan dkar po /
tshangs pa dmar ser /
lha mo brtan ma ser po ste phyag g.yas pa rnams kyis rim bzhin rdo rje /
thod dbyug
/sbrul zhags /
dbyug to //
me thab /
ral gri /
ba dan /
rtse gsum /
zla ba /
bum pa dang /
g.yon pa rnams kyis thun zor thogs nas /
glang chen /
ma he /
chu srin /
rta /
ra skyes /
mi /
sha ba /
khyung /
ngang pa /
phag rgod bcas la zhon pa ste /
de ltar dam tshig gi 'khor lo gsal la ma 'dres pa ting nge 'dzin gyi spyod yul du snang bar gyur pa /
de rnams kyi gnas gsum ste spyi bor oM/
mgrin par AH
thugs kar hU~M dang /
lha tshogs rnams kyi spyi bo /
dpral ba /
rna ltag g.yas /
ltag pa /
rna ltag g.yon te mgo bo'i gnas rnams su dpa' bo 'bru lnga oM hU~M trAM hrIHAHrnams las rigs lnga yab yum mnyam par sbyor ba'i rjes chags kyi mes byang chub kyi sems ye shes rnam pa lnga'i rang bzhin can gyi chu rgyun gyis lus gang /
nyon mongs pa lnga'i dri ma sbyangs /
chu lhag ma yar lud pas lha so so'i spyi bor rang rigs kyi bdag po rang chas su bzhugs pa la thim pas 'thob bya rang gnas kyi ye shes mngon du gyur par mos nas /
rang bzhin ye shes kyi dkyil 'khor spyan drangs pa nas bsnyen bzlas bar gzhung gi tshig zin ltar la rgyun bsnyen la snying po /50
nye snying /100
rtsa sngags /50
srung sngags /21
zlog pa 21tsam gyis mtshon ji ltar rigs pa bzla /
dgra chings dmigs bsal skabs spyi dril oM ya ma rA dza /
sa do me ya zhes pa'i sngags mthar sham bur dgra bgegs mA ra ya phaT/
ces sbyar nas cung zad bsnyen /
!
de nas smad las dngos la zan ling dang dmar gtor tsam las /
gong bshad kyi glang ru dmigs bsal bcas zin med na /
'brub khung bskyed tshig gi
/shan pa'i grong khyer gsod dang gcod la rngams /
zhes kha sgyur ba yin /
mdun bskyed kyi phyag mtshan spyir btang lcags kyu dang tho ba /
dmigs bsal dmag zlog dang gyod gtam gsher gyi skabs /
phyag g.yas mun pa'i g.yung drung 'khor ba bsnams pas dgra bo dmag mi rnams kyi mgo dang rnam shes thams cad nag sgo ro ro g.yas su 'khor ba /
g.yon pas re ba nag po'i g.yab mo brdabs pas /
dgra bo dmag mi dang bcas pa thams cad kyi rnam shes tshogs drug nag 'thibs btang nas myos par bsam dgos gsungs /
rgyun du bden stobs lan gsum /
'gugs sngags bdun nam nyer gcig tsam dang /
dmigs bsal gyi tshe khug rtags ma byung bar 'gugs sngags kho na bzla zhing /
rtags bul ba dang mi gsal na /
hU~M ya mAn+ta ka ya ma rA dza dgra bgegs dzaHhU~M baM hoH
dgra bo'i bla sha sogs /
zhes zhi sngags bcad nas sngags mgo hU~M gis mnan pa 'di ltar bzla dgos /
sbrul chings kyi dmigs gnad gzhung ltar la /
mthar sbrul gnyis gnam lcags kyi sog le gnyis su gyur nas sha rus dang nang khrol rnams gtubs te /
bshang lam nas sha khrag thon pa rnams lha srin sde brgyad dang bgegs rigs stong phrag brgyad cus zos par bsgoms la /
snying po'i mthar oM king kang kha truM sogs btags nas bzla /
glang ru man ngag bzhin bcas yod na chog bsgrigs gzhung gsal ltar /
bdag nyid gshin rje gshed po sku smad gnam lcags kyi phur pa rno ngar tsha zer ldan pa dgra bo'i snying gar zug pa /
phyag g.yas lcags kyus dgra bo bkug nas ling+ga la bstim /
g.yon pas gnam lcags las grub pa'i tho bas dmigs bya'i mgo dang yan lag rnams rdung ba /
dgra bo'i klad pa'i nang du mun pa nag po'i g.yung drung zhig g.yon du kyi li li 'khor bas lus sems myos /
dran pa nyams /
mgo 'khor bar bsgoms la /
oM ya ma king kang zhes bzla /
'di sgrub sngags dngos gzhi ste khug rtags byung nas sngags gzhan de dag las 'di grangs mang dgos /
gal te zan ling dang dmar gtor tsam las man ngag gnad ldan gyi dmigs rten glang ru med na /
gong gi sbrul chings kyi dmigs pa dang sngags oM king kang kha truM zhes pa bzlas mthar 'og gi gsad dmigs /
dzaH
lhan skyes ngo bo sbrul med dgra bo yi /sogs /
zhes pa der 'jug pa ma gtogs /
bdag nyid phur sham can du bsgyur ba'i dmigs pa dang sngags bzla ba bcas mi dgos /
thun brdeg cing gsad dmigs skabs sbrul mi bsgom pa gnad yin /
dmod bcol lan gsum mthar /
ling chung thun gtor du blugs la bshams pa bran nas dgug gzhug lan gsum gyis dmigs bya bstims la /
oM AHhU~M lan gsum gyis byin gyis brlabs la /
e /
drag po'i thun dang sogs zhal bstab phrin las bcol ba /
zlog byang /
thun gtor zor skul /
gnan dmigs /
bsdu rim bcas gzhung bzhin nyams su blangs pas legs par grub pa yin la /
!
dgra chings dmigs bsal skabs lhas skyob pa'i rtags mthong na /
'gugs sngags bzla grub mtshams rang nyid lhar gsal ba'i shangs sgrom dang ba spu'i bu ga nas sprul pa'i khro tshogs nyin mtshan gyi las byed bya 'ug gi gdong dang gshog pa can dpag med spros te 'phur lding byas pas /
kho'i lha srung rnams bya spu rlung gis gtor ba ltar bskrad par bsam ste /
ya ma rA tsa klu ling sang sang ma lcags sang sangaku ta phaTaH
a nri trag rak+Sha mA ra ya phyes /
ma ma trag ru dra mA ra ya phyes /
zhes brgya rtsa'am lnga bcu tsam re bzla /
!
yang tshe rabs kyi lan chags yod na mthu rang la ldog pas de srung ba sbyin gtor changs ril gyi man ngag ni /
dur rdo'i sgyed pu gsum gyi steng du yugs sa'i sla nga'i nang du dgra gzugs ngar mi skye mched dod pa mtho gang pa gcig byas la dgug gzhug byas la dgra bo dngos su bsam /
changs bu gtsang ma brgya rtsa brgyad dam dgra'i lo grangs bsham /
chang blug
/oM AHhU~M gis 'dod yon lngar byin gyis brlab /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
zhes lan bdun gyis bsngo /
de bzhin gshegs pa rin chen mang la phyag 'tshal lo //
de bzhin gshegs pa gzugs mdzes dam pa la phyag 'tshal lo //
de bzhin gshegs pa sku 'byams klas la phyag 'tshal lo //
de bzhin gshegs pa 'jigs pa thams cad dang bral ba la phyag 'tshal lo //
zhes de bzhin gshegs pa bzhi'i mtshan dang /
mchod sbyin gyi gtor ma 'dod pa'i yon tan lnga dang ldan pa 'di dam nyams pa'i dgra bo khyod la lan chags 'jal ba ste /
bsad pa tshe thung ba'i lan chags 'jal /
brdungs pa nad mang ba'i lan chags 'jal /
brkus phrogs nor longs spyod dbul ba'i lan chags /
mi rta gri ru bsad pa'i lan chags /
mtho ba mkhar nas phab pa'i lan chags /
dma' ba yul bcom pa'i lan chags /
gser dngul bye ru'i lan chags /
bang mdzod 'bru'i lan chags /
lhab lhub gos kyi lan chags /
de rnams la sogs pa'i bu lon lan chags thams cad khyod la 'jal ba yin pas /
de ring phyin chad lan chags byang /
bu lon thams cad sod /
sha 'khon thams cad byang bar gyur cig
/ces de lta bus brgya rtsa'am /
lo grangs kyis bsngos la /
sla nga sa la phab nas lan gsum bskor pas kho klad yu 'khor nas kha rje bsod nams dbang thang thams cad skyugs nas lus stobs gzi brjid thams cad je chung je chung la song /
mthar sa 'og tu nag thim gyis thim par bsgom mo /
!
/yang pha rol po de bsod nams kyi dpung che na phyag 'tshal thub pa'i man ngag ni /
thun gyi mthar gong gi sla nga'i dgra gzugs de la dgug gzhug bya /
de nas ring bsrel sogs rten byin can rigs rang gi mgul du 'dogs /
rang nyid bcom ldan 'das shAkya thub pa 'khor sangs rgyas stong gis bskor ba'i dbu skra ring ba rnams ral gri /
thung ba rnams spu gri dang sog ler gyur /
kho gzugs dang gzi brjid che bar yod pa la mos gus bskyed cing phyag 'tshal zhing /
lus yar dgye dus yar gshags /
phyir dgu dus phyir gshags /
kho pa'i tshe bsod nams thams cad zad nas sa 'og rim dgu'i zhabs nag rib rib song bar bsgoms la sngags ring /
oM ya ma king kang sogs mthar /
tad+ya thA:
du shan sbyar ba 'don cing phyag 'tshal ba dang /
'dzom na grogs dge slong bzhi sdes sher phyin pusti rnams khur /
rang nyid thub pa dang 'khor dgra bcom lnga brgya bcas kyis kho la bskor ba re byas pas bsod nams thams cad zad par bsgoms la sngags ring bzla zhing bskor ba'ang lan gsum bya /
las grub nas sgrub pa grol skabs dgra gzugs dang changs bu bcas lam rgya gram mam sgo 'og tu gnan /
glang ru ni rang nyid kyis gzhi byes kun tu 'chang nas dmigs pa'i rten bya zhing /
rgyun du lha rten zhabs sam mal 'og tu mnan tshul lta bus gzhag pa yin no /
!
/gsum pa zhar byung 'phros don cung zad bshad na /
gong du smros pa ltar lo chen tshe dbang kun khyab kyi ljags bsgrigs king kang dmar nag gi lam khyer las kyi byang bu 'di la /
glang ru man ngag gnad ldan gyis bcas pa dang /
ling chung thun gtor zhig las gzhan rdzas dang gtor ma ci'ang 'dzom mi dgos shing /
'don cha mang nyung 'tsham pa dang /
srung zlog gsad gsum gyi dmigs gnad thams cad tshang bas dus dang rgyun gyi nyams len la 'di nyid kho na legs la /
dmigs bsal srung zlog gsad gsum gyi las so sor sgrub pa dang /
mdos kyis zlog pa dang /
'phang ba zor gyi man ngag bcas rtsa ba'i gzhung zur mkhar yig cha'am dug glang phyogs sbrel gyi chog bsgrigs lo chen tshe dbang kun khyab kyis mdzad pa zur du yod pa las shes par bya'o //
de ltar nyams su blangs pa'i phan yon ni /
bzlas sgom nyin gcig bgyis pas 'phral rkyen zlog cing /
zhag lnga tshul bzhin bsgrubs na mtha' dmag sogs phyi nang gi bar du gcod pa thams cad nye bar zhi ba dang /
'jig rten dang 'jig rten las 'das pa'i dngos grub kyi 'dod don thams cad yid bzhin du 'grub par 'gyur bar bsngags pas mtshon mtha' yas shing /
sngon dang da lta bcas la lha mchog 'di nyid kyi rig sngags 'dzin pa rnams kyis myong bas grub pa'i gtam yang rlung ltar grags pa'i phyir /
skal bzang blo ldan rnams kyis lhag pa'i lha 'di'i rim pa gnyis kyi lam la brten nas 'phral dang yun gyi dge legs kyi snang ba mchog tu rgyas par bya'o //
bstan 'gror 'tshe ba'i dgra bgegs kyi //
tshang tshing mthu stobs drag po'i mes //
lhag med bsregs nas phan dang bde'i //
sman ljongs kun tu brdal bar shog
/gnad kyi man ngag ma 'khrul ba dang ldan pa'i zhal rgyun zin bris gal po che 'di'ang dgos gal che bar mthong nas rin chen gter mdzod las bye brag pa'i cha rkyen du pad+ma gar dbang rtsal gyis bsdebs pa dge legs 'phel ///
/
