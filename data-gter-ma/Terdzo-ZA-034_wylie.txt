@#//
yang zab thugs rje chen po rgyal ba rgya mtsho'i don dbang zur phyung du bkod pa bdud rtsi'i snying po zhes bya ba bzhugs so //
na mo gu ra be /
rgyal ba rgya mtsho'i spyi gzugs mchog
/dkyil 'khor dbang phyug snying dbus su //
bkod nas smin byed bdud rtsi yi //
snying po'i yang bcud 'dir gsal bya //
skal ldan gyi slob ma dbang bskur rtsa ba tsam gyis smin par 'dod pas dbang don snying po tsam bgyi ba la /
sbyor ba stegs bu'i steng du ras bris kyi dkyil 'khor bkram pa'am maN+Dal la tshom bu lha grangs bkod pa'i dbus su khri'u la bum pa dri chab dang so lnga'i bcud ldan mgul chings dmar pos spras pa bkod pa'i khar /
thod pa mtshan ldan a mr-itas bkang ba bzhag
/de steng me long sin+d+hu ra brdal ba la chos 'byung bsnol ma bris pa'i dbus su pad 'dab bzhi'i lte bar hrIHma :
'dab bzhir shar nas rim bzhin /
hU~M ma :
trAM ma :
oM ma :
AHma :
rnams dang g.yas g.yon gyi grwa zur bzhi la /
ha :
ri :
ni :
sa :
zhes bris pas kha bcad la dar dmar gyis bkab /
mdun sogs su gtso 'khor tshang ma'am gtso bo'i sku tsaka
/sngags byang dang phreng ba /
me long dang rdo rje rnams bzhag
/las bum /
sman rag gtor gsum /
chu gnyis nyer spyod spyi ltar bsham /
sngon gtor /
srung ma'i gtor 'bul /
tshogs kyi yo byad /
chad brtan sogs phrin las la dgos pa rnams tshogs par bya'o //
dngos gzhi'i thog mar dbang don sgrub mchod ni /
brgyud 'debs dang /
bgegs bskrad nas brtsam las byang mthar chags su gtang /
bdag mdun gyi sgrub pa'i dmigs bzlas ci nus dang las sbyor 'khor ba dong sprugs cung zad re bzla /
mthar dbyangs gsal yig brgya rten snying rnams kyis kha bskang /
khyad par gyi mchod pa 'bul /
gtor 'bul 'dod gsol bcas tshang bar bya /
srung ma'i gtor 'bul spyi mtshams gtang /
tshogs byin rlabs nas bsgral stab yan grub nas /
las bum du rta mgrin dmar po pad+ma dang b+hany+dza bsnams pa gsal ba'i sku las bdud rtsi'i rgyun babs bum pa gang bar gyur /
oM pad+mAn+ta kr-ita hU~M phaT/
ces bzlas pas byin brlab /
rig pa'i me tog dor la gnang ba nod do //
de nas slob ma rnams khrus nas dbyung /
bgegs gtor btang la bskrad /
srung mtshams bcad /
maN+Dal bkye bsdu dang sems bskyed gsal gdab nas mtshams sbyor khyad par /
da lan skabs su babs pa'i 'chad bya /
sangs rgyas thams cad kyi sprul gzhi gangs can bod kyi lha gcig 'phags mchog spyan ras gzigs dbang phyug la /
rgyud lung man ngag gi bka' srol bsam gyis mi khyab pa bzhugs pa thams cad kyi mthar thug snying po'i yang bcud /
rdo rje theg pa bla na med pa pha ma gnyis med kyi dgongs don gcig tu dril ba /
thugs rje chen po rgyal ba rgya mtsho'i gdams pa 'phrad chog blo bde ye shes 'od kyi snying po 'di nyid /
'jig rten dbang phyug sprul pa'i skur bzhengs pa o rgyan gyi slob dpon chen po pad+ma sam+b+ha bas gnubs chen sangs rgyas ye shes dang mkha' 'gro'i dbang phyug mtsho rgyal ma la thun mong ma yin pa'i zab chos kun gyi snying por bstsal pa ste /
gzhung nyid las /
khyad par yi dam thugs rje chen po yi :
rgyud kyi gzhung bsgyur lung gi nges pa dbye :
man ngag lag len gnad du dril nas kyang :
bye ba phrag brgya gdams pa'i snying po ni :
tshig nyung don tshangs nyams su blang bde ba :
thos pas rang grol rgyal ba rgya mtsho yi :
dgongs nyams dmar khrid gnad kyi yang zhun 'di'i :
dbang bskur thob tshad bde ba can du skye :
rtse gcig nyams blangs tshe 'dir byang chub thob :
ces sogs rgya cher bsngags pa don dang ldan pa'i zab chos 'di'ang ma 'ongs pa'i gdul bya la thugs brtse bas zab mo'i gter du sbas pa /
gnubs chen yang srid o rgyan dri med kun dga' nas bsam yas mchims phu'i brag sna seng+ge'i gdong pa can nas spyan drangs te thugs nyams su bzhes /
slar yang lung byang ltar dpal gyi bsam yas brag dmar mgrin bzang gi bre gu'i sul du rgyas btab pa deng sang gdul bya dus la babs pa'i tshe /
rgyal sras lha rje nyid gter ston rkyang pa'i skye ba bcu gsum bzhes par gsungs pa'i skyes rabs bcu gsum pa /
bka' bab bdun gyi mnga' bdag
/rtsod pa dang bral ba'i mkhas grub kun gyi spyi rje 7pad+ma 'od gsal mdo sngags gling pa la ye shes mkha' 'gros shog ser dang bram ze nyer gcig gi gdung sogs dngos su phul ba ring du gsang ba'i dam tshig mthar phyin par mdzad nas /
lung bstan gyi nges pas skabs phyed pa na gtan la phab ste skal ldan rjes su bzung bar mdzad pa'i zab chos 'di'i smin byed kyi snying po mdor bsdus pa'i don dbang nor bu lugs sgrub par bgyi ba la sogs kyis mtshams sbyar nas maN+Dal 'bul du gzhug
/bla ma dang dkyil 'khor gyi gtso bo dbyer ma mchis pa la mos gus chen pos gsol ba 'debs pa 'di'i rjes zlos mdzod /
'phags mchog rgyal ba rgya mtsho dang :
dbyer med rdo rje slob dpon gyis :
bdag la brtse bas nyer dgongs nas :
dkyil 'khor chen por 'jug mdzad gsol :
lan gsum /
thog mar rgyud rnam par dag par bya ba'i slad du /
bla ma dang 'phags mchog 'gro 'dul rgyal ba rgya mtsho dbyer med pa la dkon mchog rgya mtsho'i tshogs kyis bskor te bzhugs pa'i spyan sngar /
bdag gzhan sems can thams cad 'di nas byang chub ma thob kyi bar du ci mdzad khyed shes blo gtad ling bskyur gyis skyabs su 'gro bar mos la 'di'i rjes zlos /
na mo :
rgyal ba rgya mtsho 'dus pa'i sku :
sogs las byang ltar lan gsum /
thog med nas drin can du gyur pa'i pha ma sems can thams cad 'khor ba sdug bsngal gyi rgya mtsho las bsgral te sangs rgyas kyi sa la 'god par bya /
de'i ched du theg chen thun mong ma yin pa'i lam la 'jug par bgyi'o snyam du sems bskyed pa 'di'i rjes zlos /
ho :
ma gyur khams gsum sems can kun :
sogs lan gsum /
zhing mchog khyad par 'phags pa de rnams kyi spyan sngar yan lag bdun pas gsag sbyong spel ba'i dmigs 'dun so sor dran bzhin pas 'di'i rjes zlos /
ho :
bla ma thugs rje chen po sogs lan gsum /
dbang don rgyud la 'dzin cing brtan pa'i slad du sdom pa gsum gyi tshul khrims rnams legs par blangs nas ci nus su bsrung bar bgyi'o snyam pas 'di'i rjes zlos /
rtsa gsum rgyal ba rgya mtsho'i tshogs :
sogs lan gsum /
rdo rje spyi bor bzhag la /
deng khyod rgyal ba rgya mtsho yi :
dkyil 'khor chen por gzhug bya yis :
dam nyams ma 'dres med pa la :
nam yang smra bar bya ba min :
zhes gsang bar gdams /
de nas dbang gi gzhi 'god pa'i phyir ye shes dbab pa yin pas /
khyed rang rnams kyi lus ngag yid gsum gyi gnad gcun la dmigs pa 'di rtse gcig tu sgoms shig
/slob dpon dkyil 'khor gyi gtso bo yab yum du gsal ba la mos gus drag tu byas pas sbyor mtshams nas bde ba'i 'od zer me lce lta bu byung :
slob ma'i lus la reg pas rnam smin gyi phung khams bsregs shing sbyangs :
rnam par shes pa hrIHyig dmar por gyur pa yab kyi zhal du drangs :
thugs kar rjes chags kyi mes zhu :
sbyor mtshams nas hrIHyig gi rnam pas phyir spros pa las rgyal ba rgya mtsho yum dang bcas pa'i skur gyur par bsam :
spyi bor pad+ma nyi zla'i steng du rtsa ba'i bla ma sangs rgyas rdo rje chos dmar gsal rdo rje dang dril bu 'dzin pas rang 'od kyi yum dang mnyam par sbyor ba :
dar dang rin po che'i rgyan can mtshan dpe'i gzi brjid 'bar ba la tshad bzung med pa'i mos gus shugs drag tu bskyed pas :
de'i thugs ka nas 'od zer gyi lcags kyus 'jig rten dbang phyug rgyal ba rgya mtsho'i lha tshogs dang :
dpa' bo dang rnal 'byor ma'i tshogs kyi thugs rgyud bskul :
sku gsung thugs rdo rje'i rnam par spyan drangs :
bla ma la thim :
bla ma yab yum yang rjes chags kyi mes byang chub sems kyi bdud rtsir 'od du zhu :
snying ga'i hrIHyig la thim pas rgyud byin gyis brlabs shing :
bde ba chen po'i ye shes lhag par 'bar bar mos shig :
spos bsreg
/rol mo drag tu dkrol la /
oM AHhU~M hrIHoM ma Ni pad+me hU~M:
d+hu ma g+ha ye na ma swA hA/
ra tsa hri ya ha ri ni sa sa pa ri wA ra sa ma ya ho :
sa ma ya satwaM:
dz+nyA na A be sha ya a A:
hrIM hrIM pheM pheM:
hU~M hU~M hU~M:
dzaHhU~M baM ho :
zhes brjod cing byin dbab /
de ltar dbab pa'i ye shes pa'i byin rlabs rgyud la brtan par byas par mos shig
/tiSh+Tha badzra sa ma ya satwaM:
rdo rje spyi bor rgya gram du reg
/des byin rlabs kyi gzhi dgod pa song nas /
dbang bskur dngos la bum gsang sher ye tshig dbang bcas rnam grangs bzhir 'byung ba'i dang po bum pa'i dbang la 'dun pa 'di bzhin mdzod /
slob dpon gyi thugs ka'i 'od kyis dbang lha nam mkha' khyab par spyan drangs pa dang lhan cig tu :
rnam rgyal bum pa rdo rje bdud rtsi'i chu rgyun gyis gang bas spyi bo nas dbang bskur bas sgrib pa'i dri ma gtor cing ye shes rgyud la blugs pa'i phrin las mthar phyin mdzad par mos shig
/rnam bum gyis dbang bskur la /
hrI:
bkra shis rnam par rgyal ba'i bum pa na :
'phags mchog rgyal ba rgya mtsho'i dkyil 'khor bzhugs :
'od zhu bdud rtsi'i rgyun gyis dbang bskur bas :
sku dang ye shes phrin las yongs rdzogs shog :
hrIHhU~M trAM oM AHa b+hi Shiny+tsa mi :
su ra ta satwaM a haM:
zhes byang chub sems kyi bdud rtsis spyi bo nas dbang bskur pas lus thams cad gang :
dbang thams cad thob :
dri ma thams cad dag :
chu'i lhag ma spyi bor 'khyil pa las rigs kyi bdag po 'od dpag med kyis dbur brgyan par gyur :
de'i rjes 'brel du sku gsung thugs kyi dbang bskur sbyin pa la /
dkyil 'khor pa gtso 'khor gyi sku las ye shes kyi sku gnyis pa re 'phros nas khyed rang rnams kyi spyi bo la sogs pa'i gnas thams cad du thim par mos shig
/sku tsaka mgor bzhag la /
hrIH
ji snyed sangs rgyas thams cad kyi //
sku yi rdo rje'i bdag nyid che //
phyag rgya rtags kyi dbang bskur bas //
snang stong ye shes mngon gyur shog
/oM sarba ta thA ga ta kA ya a b+hi Shiny+tsa mi :
des snang ba thams cad lha'i 'khor lor byin gyis brlabs pa yin no //
dkyil 'khor gyi gtso bo'i thugs ka'i ye shes sems dpa'i thugs srog hrIHyig sngags phreng gis bskor ba las sngags phreng gnyis pa 'phros /
zhal nas 'thon te khyed rang rnams 'jig rten dbang phyug rgyal ba rgya mtshor gsal ba'i zhal du zhugs /
thugs kar ye shes sems dpa' rta mgrin dmar po pad+ma dang b+hany+dza bsnams pa'i zhal du brgyud /
thugs kar pad nyi la gnas pa'i hrIHyig gi mthar 'khod /
'od zer spro bsdus don gnyis bsgrub /
dngos grub rnam gnyis bde blag tu thob par mos la sngags 'di'i rjes zlos /
bsnyen sngags rjes zlos lan gsum byar gzhug
/sngags phreng mgrin par bzhag la :
hrI:
ji snyed sangs rgyas thams cad kyi :
gsung gi rdo rje'i bdag nyid che :
nus pa sngags kyis dbang bskur bas :
grags stong ye shes mngon gyur shog :
oM sarba ta thA ga ta wA ka a b+hi Shiny+tsa mi :
des grags pa thams cad sngags kyi 'khor lor byin gyis brlabs pa yin no :
me long la rdo rje'i gzugs brnyan 'char ba'i brdas mtshon te 'khor 'das kyi chos thams cad snang stong dbyer med skye 'gag gnas gsum dang bral ba rang byung rig pa'i rang rtsal du rtogs par gyis shig
/me long dang rdo rje lhan cig bstan la /
hrI:
ji snyed sangs rgyas thams cad kyi :
thugs kyi rdo rje'i bdag nyid che :
rang byung rig pa'i dbang bskur bas :
rig stong ye shes mngon gyur shog :
oM sarba ta thA ga ta tsit+ta a b+hi Shiny+tsa mi :
des dran rtog thams cad 'od gsal ye shes kyi 'khor lor byin gyis brlabs pa yin no :
nam mkhar bzhugs pa'i dbang lha rnams kyang khyed rang rnams la thim pas ye shes gyi gzi byin mchog tu 'bar bar mos shig
/ye d+har brjod la 'bru 'thor /
phyi dkyil la brten bum dbang thob :
lus kyi sgrib dag bskyed pa'i rim :
bsgom par dbang zhing sprul pa'i sku'i :
ye shes rgyud la bzhag pa 'o :
gnyis pa gsang ba'i dbang bskur ba la 'dun pa 'di bzhin du mdzod /
bla ma yab yum 'du shes gsum gyis snyoms par zhugs pa'i dkar dmar byang chub kyi sems rgyal ba rgya mtsho 'dus pa'i ngo bo lce thog tu byin par mos shig :
thod pa'i bdud rtsi sbyin la /
hrI:
bde gshegs rgyal ba rgya mtsho'i lha :
gsang ba ye shes yum dang sbyor /
byang chub sems kyi dbang bskur bas :
gsal stong ye shes mngon gyur shog :
rtsa sngags dang /
gu h+ya bo d+hi tsit+ta a b+hi Shiny+tsa A:
slob mas kyang rtog pa med pa'i ngang du myangs pas rtsa khams bde bas gang :
gsal stong mkha' khyab kyi ye shes mngon du gyur par mos shig :
dam rdzas la brten gsang dbang thob :
ngag gi sgrib dag rtsa rlung lam :
bsgom par dbang zhing longs spyod sku'i :
ye shes rgyud la bzhag pa 'o :
gsum pa shes rab ye shes kyi dbang bskur ba la /
sin+d+hu ra'i dkyil 'khor las mtshan nyid yongs su rdzogs pa'i rig ma gsang ba ye shes su byin gyis brlabs pa spros te khyed rang rnams la gtad par mos shig
/sin+d+hu ra'i me long lag tu gtad la /
hU~M:
'di ni gsang ba'i lha mo ste :
thabs mchog dpa' bo khyod la gtad :
snyoms 'jug bde ba'i dbang bskur bas :
dga' bzhi'i ye shes mngon gyur shog :
rtsa sngags dang /
pra dz+nyA mu dra a b+hi Shiny+tsa hU~M:
sin+d+hu ras dpral bar thig le dgod :
bus kyang 'du shes gsum gyis rjes su chags pa'i mes bskul bas :
yas bab dang mas brtan gyi lhan cig skyes pa'i bde ba nyams su myang bar mos shig :
pho nya la brten sher dbang thob :
yid kyi sgrib dag thig le'i lam :
bsgom par dbang zhing chos kyi sku'i :
ye shes rgyud la bzhag pa 'o :
bzhi pa tshig dbang rin po che don gyi ngo sprad pa la /
rang rang gi rgyud la shar ba'i bde chen gyi ngo bor mnyam par bzhag pa de nyid gdod nas rang byung don dam pa'i ye shes su ngo shes par gyis shig
/ho :
ltos shig rang gi sems la ltos :
bde ba'i rang bzhin stong par shar :
zung 'jug gnyug ma'i dbang bskur bas :
'od gsal phyag chen mngon gyur shog :
rtsa sngags dang /
ma hA mu dra dz+nyA na a b+hi Shiny+tsA a a a :
bde bas thabs byas pa'i stong nyid phyag rgya chen po bsam gyis mi khyab pa'i ngang du mnyam par zhog mdzod :
ces byas la cung zad mnyam par 'jog tu bcug
/rang bzhin la brten bzhi pa thob :
sgo gsum sgrib dag gnyug ma'i lam :
bsgom par dbang zhing bde chen sku'i :
ye shes rgyud la bzhag pa 'o :
zhes rtogs pa brjod pa'o //
shis brjod ji ltar rigs pa bya /
des yang zab thugs rje chen po rgyal ba rgya mtsho'i dkyil 'khor du don dbang mdor bsdus te bskur pa lags pas sogs kyis mtshams sbyar la /
gtso bos ji ltar sogs /
gtang rag maN+Dal /
lus 'bul dge bsngo bcas kyis dbang grub /
slob dpon gyis tshogs la rol zhing lhag gtor gtang /
chad brtan nas shis brjod kyi bar yang phrin las ltar byas pas tshang bar grub bo //
thugs rje'i zer gyis srid mtsho kun //
gting nas skem pa'i thugs bskyed dang //
smon lam stobs kyis 'brel tshad kun //
mi ldog bde chen zhing bgrod shog
/'di yang khyer bde ba'i slad du gter gzhung gi dgongs pa dang gter chen bla ma'i bzhed pa gung mthun par zab chos 'di nyid kyi thog ma'i snod ldan ku sA li pad+ma gar dbang gis bklag chog tu bkod pa dge legs 'phel //

//
