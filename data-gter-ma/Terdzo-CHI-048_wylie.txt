@#//
zur bza'i thugs dam skor drug las /
mkha' 'gro'i sgrub thabs lnga'i spyi dbang mtshams sbyor gyis brgyan pa bde chen ye shes 'khyil ba zhes bya ba bzhugs so //
na mo gu ru dz+nyA na DA ki nI yai /
chos kun 'byung gnas rnam thar gsum ldan dbyings //
rnal 'byor ma dpal rtags kyi phyag rgyar shar //
sangs rgyas kun gyi bde chen skyed mdzad la //
gus pas btud nas dbang bskur bltas chog bkod //
mkha' 'gro sgrub pa'i thabs zab cing rgya che ba kun gyi rim gnyis snying por dril ba gter gsar zur bza'i thugs dam skor drug gi ya gyal las byon pa /
'di la sgrub thabs nang gses lnga mchis pa rnams kyi smin byed chings gcig la brten nas so sor bsgrub cing bskur dgos pas /
de'i lag len bshad pa la gsum /
sbyor ba gshom dang sgrub mchod /
dngos gzhi dbang gi cho ga
/rjes rim mjug gi bya ba'o //
dang po gshom ni /
mkha' 'gro 'du ba'i dben pa'i gnas dang nyer lnga lta bu'i dus tshes tshogs na legs shing /
der stegs bu khebs ldan gyi steng dkyil 'khor /
phyi nang gsang ba gsum la dur khrod sogs khro dkyil mtshan nyid rdzogs pa'i nang du 'khor lo rtsibs bzhi lte ba dang bcas pa'i lha gnas rnams su gtso 'khor dgu'i sku'am phyag mtshan thig le bkod pa /
rgya bod mkha' 'gro gnyis la zhi dkyil nang du pad+ma 'dab bzhi lte ba dang bcas pa la lha dgu'i mtshan ma sngar smros pa ltar bkod pa'i ras bris 'ding /
ma 'dzom na maN+Dal dri bzang gi chus brlan pa la lha mdog dang mtshungs pa'i me tog gam 'bru'i tshom bu gtso 'khor lnga /
de rgyab phyogs bzhir bzhi bkod pa'i dbus su khri'u'i steng bum pa bcud ldan mgul chings gtso bo'i mdog mtshungs kha rgyan dang bcas pa /
mdun du so so'i sku rten gtso 'khor tsakli dgu phyogs su bsdams pa'am /
bsdu na tsakli gcig la gtso 'khor dgu ka bris pa'am /
gtso bo'i sku la phyogs bzhir lha mdog gi thig le gnyis re bris pas kyang mtshon byed rung la de dang sngags byang /
byang chub mchod rten dang so so'i phyag mtshan gyi tsakli rnams /
g.yas su phyi nang gsang gsum la mkha' 'gro'i dpal gtor dmar po /
mkha' 'gro gnyis la bla gtor dkar po rgyan ldan ma /
'dzom na sku tsaka dar gdugs kyis spras pa /
g.yon du thod pa mtshan ldan chang dang chos sman sbyar bas bkang ba dang /
sher ye'i brda dbang pad+ma dmar po'i ze'u 'brur rdo rje dkar po phyed nub bris pa'i tsakli rnams bkod /
rgyab tu spyi rgyug sman gtor rak+ta /
mdun ngos su khyad par gyi mchod pa mkha' 'gro'i gtor ma'i g.yas g.yon thod chung sogs su sman raka blugs pa 'bul bder bsham /
'byor na chu gnyis nyer spyod zhi ba g.yas dang drag po g.yon skor /
ma 'byor pa dang mkha' 'gro phyi ma gnyis la zhi mchod tsam g.yon skor bya /
gzhan las bum /
mig dar me tog
/gtor ma'i rigs dang tshogs kyi dam rdzas sogs mkho ba'i yo byad thams cad legs par tshogs par bya'o //
dbang don sgrub mchod ni /
las byang spyi khog gcig la so so'i mngon rtogs dang bzlas rim sbyar nas so sor bsgrub cing dbang yang so sor bskur dgos pa la /
de'ang gzhung spyi'i bzhugs tshul dang mthun par phyi nang gsang ba'i rim par byas na legs mod /
las byang du thog mar nang sgrub phag mo'i mngon rtogs 'byung ba rtsa ba'i chos bdag gi yi dam rtsa bar dgongs pa gtod par mngon pas go rim ji ltar byas kyang 'gal ba ni med pa'i phyir las byang sor bzhag gi dbang du byas te /
thog mar brgyud 'debs dang gzhi bdag la dkar gtor spyi ltar phul /
skyabs 'gro ni /
na mo :
bdag sogs 'gro kun byang chub bar :
dkon mchog rtsa gsum 'dus pa'i dngos :
bla ma ye shes mkha' 'gro la :
mi phyed gus pas skyabs su mchi :
sems bskyed ni /
gzhan don sangs rgyas thob bya'i phyir :
ye shes mkha' 'gro mchog bsgrubs nas :
tshad med rnam bzhi'i phrin las kyis :
'gro kun bsgral bar sems bskyed do :
zhes lan gsum re /
yan lag bcu pa'am rgyun bshags yan lag brgyad pa gang rung gis tshogs gsag
/sems can bde dang ldan gyur cig
/sogs tshad med bsgom /
thun mtshams he ru ka'i nga rgyal gyis bgegs gtor spyi ltar btang la drag sngags kyis bskrad /
las byang ltar mtshams gcod nas brtsam mthar chags su gtang zhing /
dkyil 'khor bdag mdun dbyer med du bsgom pa kho nas 'thus kyang las dang po pas bstod pa'i rjes su /
dbye gzhi las mdun rten go sar dzapa? khang ye shes dkyil 'khor dbye /
bsnyen sgrub yan lag bzhi'i dgongs pa gsal btab la 'bru bcu gnyis pa ci lcogs dang /
las sbyor yang cung zad bzla /
bzlas pa gzhung du ma bris pa gnyis dbang sgrub tsam la dgos pa'i nges pa med /
bum pa rang byung gi gzhal yas khang du sogs spyi ltar gsal btab /
rang srog sngags kyi 'od zer sogs kyis gzungs thag blangs la rtsa bsnyen brgya rtsa las mi nyung ba bzla /
mthar sman rag gtor ma /
raM yaM khaM gis sbyang /
rang byung pad+ma b+hany+dza'i snod rnams su :
oM las gtor ma 'dod yon rgya mtsho'i gter :
AHlas khams gsum yongs bsgral rak+ta'i mtsho :
hU~M las dam ye dbyer med bdud rtsir gyur :
oM AHhU~M gsum gyis brlab /
bzlas sngags la /
sa pa ri bA ra i daM ba liM ta a mr-ita rak+ta dzi g+h+ra tha pi pa to khA hi /
lan gsum dang /
hU~M:
bcom ldan rdo rje mkha' 'gro sogs kyis 'bul cing phrin las bcol la sman raka gtor ma nam mkhar 'bul /
lhag chad kha bskang /
'bru gsum gyis mchod yon phul la bum lha 'od zhu bya /
las bum du bgegs mthar byed dam bdud rtsi 'khyil pa bskyed bzlas bya /
'grub na bdag 'jug rdzogs par blang /
mi 'grub na rig pa'i me tog dor bas kyang 'thus /
slob ma gzhug par gnang ba nod pa bcas thams cad la 'dra /
!
gnyis pa sgrol ma la mngon rtogs brje ba kho nas chog
!
/gsum pa gsang ye'i skabs mngon rtogs la /
a :
ye nas sangs rgyas sogs gnyis pa sgrol ma ltar la /
zung 'jug yi ge hrIHzhes sgyur ba dang /
dga' ba bzhi yi 'khor lo'i lte ba la :
bar dang rang gzhung /
rang rtsal hrIHlas gsang ba ye shes ma :
zhes pa nas /
sku mdog dmar ser kun kyang gtso dang mtshungs :
bar rang gzhung dang /
gzhan yang mkha' 'gro sum cu rtsa gnyis dang :man chad snga ma ltar sbyar /
!
man+dA ra ba la tshe sgrub dmigs bzlas kyang sbyar zhing /
dbang bum rnam bum nyid bskyar ba'am tshe 'brang zur du bzhag pa ci bder chog
/spyi ltar tshe ril chang yang bzhag na legs /
!
mtsho rgyal skabs mngon rtogs snga ma man+dA ra ba'i /
a :
thams cad skye med chos kyi dbyings :sogs nas /
sna tshogs pad+ma nyi zla'i steng :
bar dang rang gzhung /
baM las ye shes mtsho rgyal ma :
zhes pa nas /
char sprin gtibs pa lta bur gsal :
bar rang gzhung dang /
ye nas dag pa'i sku gsung sogs snga ma ltar sbyar /
bzlas dmigs dgongs pa bzhi ldan rnams ni phag mos 'gre /
dmigs bsal yod pa rnams de ltar bya'o //
gnyis pa dngos gzhi dbang ni /
slob ma rnams la khrus bya /
bgegs gtor byin rlabs bsngo ba spyi ltar byas la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi bka' bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bka' bden pa dang /
khyad par rgyal ba thams cad skyed pa'i yum bcom ldan 'das ma ye shes mkha' 'gro'i lha tshogs bka' sdod chos skyong srung ma dang bcas pa'i bka' bden pa dang /
bden pa chen po'i byin rlabs kyis /
deng 'dir rdo rje slob ma 'di rnams la smin byed kyi dbang bskur ba bsgrub pa la bar du gcod pa'i bgegs rigs log par 'dren pa thams cad sa'i phyogs 'dir ma gnas par gzhan du dengs shig
/gal te mi 'gro na dpal he ru ka 'bar ba chen po'i stobs kyis rdul phran bzhin du brlag par byed do //
zhes dang las sngags /
sum+b+ha ni drag tu brjod /
gu gul bdug
/yungs thun rol mo bcas pas bskrad /
las byang ltar /
hU~M:
chos kun dag pa chen po sogs kyis mtshams bcad srung 'khor bsgom /
me tog bkye bsdu dang /
sems bskyed gsal gdab sngon du 'gro bas chos bshad ci ltar rigs pa dang /
bye brag tu /
de'ang chos kyi dbyings shin tu rnam par dag pa rang snang 'od gsal zung 'jug ye shes chen po'i dbyings la tha dad spros pa'i mtshan ma cir yang mi dmigs kyang /
de kho na nyid kyi rang rtsal ma rtogs te 'khrul pa'i gzhan dbang du shor nas 'khyams pa'i lus can mtha' dag gi gzung 'dzin 'pho ba'i rtsa ba gcod pa'i gnyen por /
stong pa'i rang mdangs bde chen yum gyi gsang ba zab mo dang chos nyid kyi stobs su shar te /
chos sku kun tu bzang mo shes rab phar phyin /
longs sku gnam zhal dbyings phyug rigs kyi yum lnga /
sprul sku rdo rje rnal 'byor ma rigs lnga mkha' 'gro sgyu 'phrul drwa ba chen po'i dkyil 'khor gyi 'khor lo mngon par bkod de gsang chen nges pa'i rgyud dus gsum du bstan cing /
rdo rje mkha' 'gro ma rnams kyis lung gi nges pas gsang ba bkrol /
grub pa'i dbang phyug rnams kyis nyams myong tshad mas man ngag gi bka' srol gtod pa'i shul lam chen po gsal bar /
dngos grub rnam pa gnyis brnyes pa'i rig pa 'dzin pa bgrang ba las 'das pa dus gsum du gshegs shing gshegs la gshegs par 'gyur ba las /
'dir rang gzhung nyid las /
bdag 'dra pad+ma 'byung gnas kyis :
mkha' 'gro'i rgyud lung mtha' yas shes :
kun las khyad par 'phags pa ni :
rdo rje phag mos bdag la bstsal :
de dag kun gyi bcud phyung nas :
zhabs tog phul phyin mtsho rgyal ma :
zur bza' thabs kyi dpa' bor bcas :
skal ldan pho mo da ltar bzhugs :
slad nas 'byung ba'i don du bshad :
phyi ltar sgrol ma khro gnyer can :
nang ltar rdo rje phag mo yum :
gsang bar gsang ba ye shes ma :
yang gsang pad+ma bdag gi yum :
man+dA ra ba mtsho rgyal ma :
mkha' 'gro sgrub pa'i thabs 'di ni :
shin tu gsang ba rmad du byung :
man ngag kun gyi mthar thug go :
zhes ched du brjod pa ltar /
dpal chen he ru ka dang gnyis su med pa mkha' 'gro yongs kyi tshogs rje 'chi med rdo rje'i sku brnyes bde ba chen po pad+mAka ras /
ye shes DA ki mtsho rgyal ma dang /
lha sras mu rub btsad po /
de'i dgyes sde zur mkhar bza' me tog sgron gtso bor gyur pa'i skal ldan gdul bya rnams la 'di'ang ched du bstsal cing /
phyi rabs rnams la thugs brtses dgongs te gsang chen mtha' dag zab mo'i gter kha du mar rgyas btab pa'i skabs su gdams skor 'di rnams kyang gnas dus rten 'brel gyi nges pa gzigs nas gter du sbas pa /
deng sang dus kyi tshigs la babs pa'i dbang gis /
lha sras rnam 'phrul 'gro 'dul sprul pa'i gter chen o rgyan mchog gyur gling pa dang /
grogs mdzad lung zin gyi mkha' 'gro lhan cig pas mdo khams gnas chen nyer lnga'i nang tshan thugs kyi yon tan gyi gnas mchog mkha' 'gro 'bum rdzong gi gsang ba bdud rtsi phug nas spyan drangs pa'i zur bza'i thugs dam skor drug gi ya gyal /
bde chen ye shes myur du skyed pa'i lam zab mkha' 'gro sgrub pa'i skor la phyi nang gsang ba yang gsang gnyis te rnam pa lngar mchis pa las /
thog mar nang ltar sgrub pa sangs rgyas kun gyi 'dren pa zag med lhan cig skyes ma dkyil 'khor ma lus pa'i dbang phyug rdo rje phag mo lha dgu pa'i dbang bskur bsgrub pa la /
zhes dang /
gzhan rnams la spyi bshad snga ma nyid bskyar ba'am ji ltar 'tsham pa mdor bsdus kyi rjes su /
gnyis pa phyi ltar sgrub pa rgyal kun phrin las 'dus pa'i spyi sgrub sgrol ma 'byung ba don dam pa'i rgyud kyi rgyal po'i dgongs pa bcom ldan 'das myur ma dpa' mo lha dgu pa'i sogs /
gsum pa gsang bar sgrub pa sangs rgyas pad+ma'i rigs ma lus pa'i /
bde chen ye shes skyed pa'i yum mchog dngos grub rnam gnyis thogs med du 'gugs shing snang srid dbang du mdzad pa'i lcags kyu gsang ba ye shes lha dgu pa'i sogs /
bzhi pa yang gsang ltar sgrub pa'i 'chi med tshe'i lha mo tsaN+Da lI dang /
gnyis su med pa 'ja' lus rdo rje'i sku can ma gcig grub pa'i rgyal mo sogs mtshan dang sku'i rnam 'gyur du ma mnga' ba lha lcam man+dA ra ba lha dgu pa'i sogs /
lnga pa yang gsang sgrub pa rje btsun sgrol ma rdo rje dbyangs can ma lha mo lA s+yai dkar mo rnams dang tha dad med pa gsang ba kun gyi bdag mo dbyings phyug DA ki ye shes mtsho rgyal lam bdud 'dul bde chen rgyal mo lha dgu pa'i sogs sbyar nas /
thog mar 'jug pa'i chos rnams zhu ba'i yon du maN+Dal phul /
ces maN+Dal 'bul du gzhug
/mtshams sbyor spyi mthun byas la /
oM tsak+Shu rban+d+ha bA ra ma Na ya hU~M/
zhes mig dar dang /
A khaM bI ra hU~M/
gis me tog sbyin /
slob dpon dang dkyil 'khor gyi gtso mo gnyis su med pa la mi phyed dad pa'i gdung shugs drag pos thal mo me tog dang bcas gsol ba 'debs pa 'di'i rjes zlos mdzod /
ho :
rje btsun bla ma rdo rje 'chang :
kun nas bdag la dgongs su gsol :
'khor ba'i gnas nas 'dren pa dang :
rdo rje rnal 'byor dkyil 'khor du :
bdag nyid myur du bcug pa dang :
dbang rnams rim par bskur du gsol :
gsum dang /
bla mas lan sbyin pa /
ho :
'di ltar gsang ba'i dkyil 'khor du :
zhugs nas rnal 'byor dam tshig rnams :
ji ltar bdag gis bsgo ba bzhin :
srog gi phyir yang 'da' mi bya :
bla ma dang ye shes mkha' 'gro rdo rje btsun mo'i dkyil 'khor pa mchog gsum rtsa gsum dam can rgya mtsho'i tshogs dang bcas pa mngon sum bzhin du bzhugs pa la /
bdag sogs sems can thams cad sgo gsum gus pa chen pos deng nas byang chub snying po la mchis kyi bar du skyabs su 'gro bar bgyi'o snyam pas 'di'i rjes zlos /
na mo :
bdag sogs 'gro kun sogs gong gsal lan gsum /
nam mkha' dang mnyam pa'i pha ma sems can mtha' dag mi gnas pa'i byang chub chen po la dgod par bya /
de'i ched du ye shes mkha' 'gro'i dkyil 'khor gnyan por zhugs te zab mo'i lam la rnal 'byor du bya'o snyam du sems bskyed pa 'di'i rjes zlos /
gzhan don sangs rgyas sogs gsum /
zhing mchog khyad par can de dag gi spyan sngar rgyud rnam par dag par byed pa yan lag brgyad pa tshul bzhin bya ba'i 'dun pa sngon du 'gro bas tshig rjes su don dran pa'i ting nge 'dzin gsal thobs la 'di'i rjes zlos /
rdo rje slob dpon sangs rgyas dpal /
sogs /
dbang don rgyud la brtan par byed pa'i srog rtsa dam tshig la rags las pas gsang sngags bla med rdo rje theg pa'i dam tshig spyi dang khyad par lhag pas bsdus pa'i sdom pa mtha' dag tshul bzhin du bsrung bar bgyi'o snyam pas 'di'i rjes zlos /
ho :
bla ma sangs rgyas dgongs su gsol :
deng nas brtsam ste byang chub bar :
gsang ba bla med dam tshig rnams :
srog gi phyir yang mi gtang ngo :
lan gsum /
dam chu bdud rtsi sbyin la /
hU~M:
dam tshig ma nyams bdud rtsi che :
nyams na ha la mi srun pa :
shin tu gnyan pas 'di thungs la :
mi 'da' rdo rje'i bro bor cig :
badzra sa ma ya a mr-ita hU~M:
'da' dka' rdo rje'i tha tshig gnyan po las srog gi phyir yang 'da' bar mi bgyid snyam pas bro bor ba 'di'i rjes zlos /
i dan na ra kan :
nang 'jug gi dngos gzhi ye shes pa dbab pa yin pas khyed rang rnams lus gnad srongs /
rlung kha sbyor du chings /
yid gzhan du ma yengs par dmigs pa 'di rtse gcig tu sgoms shig
/byas la /
spros med dbang rnon la gzhung gsal tsam gyis 'thus kyang /
spros la dga' ba dang gsal thebs dka' ba'i rigs la bya sla kho nas don mi 'grub pas /
spyi ltar bsang sbyang /
gtso bo so so zhal phyag yongs rdzogs sam /
rtsa ba'i lha sku zhal gcig phyag gnyis pa /
sku mdog so so ltar dang phyag mtshan rtsa phyag dang po gnyis ltar bsnams pa re bskyed kyang chog la 'khor rnams bskyed pa sogs spros pa gzhan mi dgos /
de mtshams gter gzhung gi gsal 'debs dngos ni /
khyed rnams ye shes mkha' 'gror gsal :
snying gar g.yung drung g.yon 'khor ba'i :
steng du phag mo gar byed sgoms :
dkyil 'khor pa las phyag rgya gsum :
'od 'bar char bzhin babs nas su :
spyi bo nas zhugs snying ga yi :
ye shes sems dpa' la thim pas :
bde ba bzod med 'bar bar bsam :
e A ral+li hriM hriM dz+nyA na A be sha ya a A:
drag tu bzlas shing sbyar spos bsreg :
DA ru rkang gling bshug glu sogs :
rol mo dal brel spel ma bya :
zhes gsungs pa ltar dbab /
de ltar phab pa'i ye shes pa'i byin rlabs byang chub ma thob kyi bar sgo gsum la brtan par byas par mos shig
/tiSh+Tha badzra :
zhes dang rdo rje dang me tog mgor bzhag
/me tog rang rigs kyi lhag pa'i lha la phul ba'i mos pas sngags 'di'i rjes zlos dang bcas te dkyil 'khor bdag po bla ma la 'bul 'tshal /
puSh+pe pra tIts+tsha ho :
zhes bla ma'i phyag tu phul la blang /
de nyid dbang rtags cod pan gyi tshul du slar yang khyed rang rnams kyi spyi bor bcings par mos shig
/oM pra ti gr-ih+Na i maM satwa ma hA bA la tiSh+Tha :
zhes slar spyi bor bzhag
/ma rig pa'i sgrib g.yogs mig dar dang lhan cig tu bsal bar mos /
ho :
rdo rje rnal 'byor deng khyod kyi :
mig 'byed pa ni thugs rje'i mthus :
phye bas rang bzhin dkyil 'khor mthong :
ye shes mig ni bla na med :
dz+nyA na tsak+ShuHpra be sha ya phaT:
ces gdong g.yogs bsal /
rnam dag ye shes kyi spyan thob pas rten dang brten par bcas pa'i dkyil 'khor mtshon byed kyi dpe mngon sum du mthong ba la brten nas don dam rang byung 'od gsal mtshon bya don gyi dkyil 'khor tshul bzhin du mjal bar mos shig
/ho :
ltos shig rdo rje rnal 'byor che :
'di na mtshon byed dpe yi dal :
sems nyid 'od gsal bde ba che :
mtshon bya dkyil 'khor mngon sum mthong :
de dag gis 'jug pa'i chos rnams grub pa lags /
zhugs nas mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa bzhin //
bdag kyang bskyab pa'i don gyi phyir //
nam mkha'i rdo rje deng bdag stsol //
lan gsum /
de ltar gsol ba btab pas /
slob dpon gyi thugs ka nas 'phros pa'i 'od zer gyi snang bas gdan gsum tshang ba'i dbang gi lha nam mkha' gang ba spyan drangs pa rnams kyis ngo mtshar dge legs kyi bkod pa'i rol mo mtha' yas pa dang bcas te bum pa'i dbang bskur bar mos shig
/bum pa spyi bor bzhag la /
hU~M:
rgyal ba sems dpa' khro bo'i tshogs :
btsun mor bcas pa'i gsang gsum las :
bum pa'i dbang bskur bla med pa :
gnas las byung ba sbyin par bya :
oM hU~M trAM hrIHAH
a b+hi Shiny+tsa hU~M:
bum chu sbyin /
de ltar bum pa'i bdud rtsis spyi bo nas dbang bskur bas /
sku gang /
dri ma dag
/phung lnga rnam par dag cing dug lnga gnas gyur pa'i rtags su chu lhag gyen du lud pa las so so'i bdag po gtso bor gyur pa'i rigs lngas dbur brgyan par mos shig
/de'i rjes 'brel du sku gsung thugs kyi dbang bskur ba'i thog mar /
dkyil 'khor pa'i lha tshogs gtso 'khor so so las ye shes kyi sku gnyis pa re 'phros te gtso mo snying ga
/'khor gyi rigs bzhi dpral mgrin lte gsang /
sgo ma bzhi yan lag bzhi la thim par mos shig
/tsaka li sngags dang bstun gnas so sor 'jog tshul byas la /
oM:
ye shes don la rtags kyi sku :
gtso dang 'khor gyi tshul du snang :
snod bcud rnam par dag pa'i phyir :
rdo rje'i sku yi dbang bskur ro :
oM bud+d+ha d+hA ki kA ya a b+hi Shiny+tsa oM:
oM badzra d+hA ki kA ya a b+hi Shiny+tsa oM:
oM rat+na d+hA ki kA ya a b+hi Shiny+tsa oM:
oM pad+ma d+hA ki kA ya a b+hi Shiny+tsa oM:
oM karma d+hA ki kA ya a b+hi Shiny+tsa oM:
oM badzra aM ku sha dza :
kA ya a b+hi Shiny+tsa oM:
rat+na pA sha hU~M:
kA ya a b+hi Shiny+tsa oM:
pad+ma s+pho Ta baM:
kA ya a b+hi Shiny+tsa oM:
karma g+hAN+De ho :
kA ya a b+hi Shiny+tsa oM:
des lus lha'i dkyil 'khor du byin gyis brlabs pa yin pas phung khams skye mched gsal stong lha sku phyag rgyar bsgom pa dang ma bral bar gyis shig
/lha tshogs rnams kyi mgrin pa nas gsung mi shigs nA da'i rang sgra rgyud lung man ngag gi snying po sngags kyi phreng ba sgra sgrog bzhin par byon /
khyed rang rnams kyi mgrin par thim par mos shig
/sngags byang mgrin par bzhag la /
A:
rdo rje'i gsung dbyangs las byung ba'i :
grags pa sngags su rtogs pa dang :
rgyud lung man ngag thams cad kun :
thos bsam sgom pa'i dbang bskur ro :
AHwA ka a b+hi Shiny+tsa A:
des ngag sngags kyi dkyil 'khor du byin gyis brlabs pa yin pas rlung sngags dbyer mi phyed pa grags stong rdo rje'i bzlas pa la brtson par gyis shig
/lha tshogs rnams kyi thugs ka nas mkhyen gnyis ye shes kyi rang gzugs chos sku byang chub chen po'i mchod sdong dang /
rang rigs rtags kyi phyag mtshan 'od zer sna lnga 'bar bzhin par byung /
khyed rang rnams kyi snying gar thim par mos shig
/mchod rten dang so so'i phyag mtshan snying gar bzhag la /
hU~M:
'od gsal thugs las byung ba yi :
rnam par rtog med lhun gyis grub :
rdo rje thugs kyi dbang bskur bas :
chos dbyings spros bral rtogs par shog :
hU~M:
tsit+ta a b+hi Shiny+tsa hU~M:
des sems chos nyid kyi dkyil 'khor du byin gyis brlabs pa yin pas 'khor 'das thams cad chos nyid kyi yo langs su shes pas rig stong 'od gsal ba'i ngang du mnyam par 'jog pa las ma g.yos par gyis shig
/de rnams kyis phyi dbyibs kyi dkyil 'khor du bum pa'i dbang bskur pa thob /
lus kyi sgrib pa dag
/bskyed rim dbyibs kyi rnal 'byor bsgom pa la dbang /
'bras bu ye shes mkha' 'gro'i sku 'thob par 'gyur ba yin no //
dkyil 'khor gtso mo ye shes mkha' 'gro ma dang rang 'od kyi yab dpal chen yab yum mnyam par sbyor ba'i dkar dmar lhag pa'i byang chub kyi sems /
sangs rgyas thams cad kyi ngo bo thod pa'i bdud rtsi dang ro gcig tu byas pa khyed rang rnams kyis myangs pas rtsa rlung thams cad bde chen ye shes kyi rol mor byin gyis brlabs par mos shig
/thod pa'i bdud rtsi sbyin la /
A:
ji snyed sangs rgyas thams cad kyi :
gsang ba rmad du byung ba'i dbang :
dkar dmar lhag pa'i byang chub sems :
dbang thob de yi lce la bzhag :
ma hA su kha bo d+hi tsit+ta a b+hi Shiny+tsa hU~M:
des nang lus kyi dkyil 'khor du gsang ba'i dbang bskur pa thob /
ngag gi sgrib pa dag
/bdag byin gyis brlab pa'i rim pa bsgom pa la dbang /
'bras bu ye shes mkha' 'gro'i gsung 'thob par 'gyur ba yin no //
gzugs dang lang tsho'i mdzes pa phul du byung zhing 'dod pa'i sgyu rtsal la mkhas pa'i thabs kyi dpa' bo dang 'du shes gsum gyi sgo nas snyoms par zhugs pas yas babs dang mas brtan gyi dga' ba bcu drug gi mthar 'pho med lhan cig skyes pa'i bde ba chen po'i ye shes mngon du byas par mos shig
/rdor pad kyi brdas mtshon te /
hU~M:
lus 'khril bum pa ljags sbyor gsang :
mkha' gsang shes rab ye shes sbyor :
dkar dmar 'phro 'du ro mnyam pa :
lhan skyes ye shes rtogs pa'i dbang :
oM sarba ta thA ga ta ma hA a nu rA gA Na badzra swa b+hA ba At+ma ko\u0f85 haM:
des gsang ba b+ha ga'i dkyil 'khor du shes rab ye shes kyi dbang bskur pa thob /
yid kyi sgrib pa dag
/gzhan lus pho nya'i myur lam brten pa la dbang /
'bras bu ye shes mkha' 'gro'i thugs 'thob par 'gyur ba yin no //
thabs shes mnyam par sbyor ba la brten nas lhan skyes kyi bde chen nyams su myong ba de ni mtshon byed dpe'i ye shes te /
de'i rang ngo la bltas pas spros pa kun las 'das pa'i stong nyid du rtogs nas bde stong dbyer med pa de ni mtshon bya don gyi gnas lugs gnyug ma phyag rgya chen po mngon sum du rtogs pa yin pas /
de'i ngang du mnyam par 'jog pa la rtag tu brtson par gyis shig
/hU~M:
bde chen stong gsal 'dus ma byas :
rang bzhin spros bral 'od gsal dbyings :
byar med ngang du mnyam par zhog :
gzhi thog 'bras bu smin par 'gyur :
dz+nyA na pany+tsa d+harma kA ya a b+hi Shiny+tsa hU~M:
des yang gsang rdzogs pa chen po'i dkyil 'khor du tshig gi dbang bskur pa thob /
ka dag dang lhun grub kyi snang bzhi bsgom pa la dbang /
'bras bu ye shes mkha' 'gro'i thugs 'thob par 'gyur ba yin no //
de nas mtha' rten byin rlabs gtor ma'i dbang bskur ba yin te /
spyir gtor ma la dang po mchod rdzas su shes pa /
bar du dkyil 'khor par shes pa /
tha mar dbang dang byin rlabs su shes pa ste shes pa gsum ldan bzhi ldan drug ldan la sogs su bshad pa las /
da lta'i skabs su phyi ma ltar dgos pas 'dun pa 'di ltar mdzad 'tshal /
gtor snod bde chen rol pa'i gzhal yas khang du gtor ma nyid rgyal ba kun yum mkha' la spyod pa'i rdo rje btsun mo sprul pa'i 'khor tshogs dang bcas te bzhugs pa khyed rang rnams kyi spyi bor spyan drangs te byin gyis brlabs pas /
gtso 'khor rnams kyi gnas lnga nas sku gsung thugs yon tan phrin las mi zad pa rgyan gyi 'khor lo'i dbang dang byin rlabs dngos grub thams cad 'od zer thig le kha dog lnga ldan gyi rnam pa dpag tu med pa 'phros /
khyed rang rnams kyi gnas lngar thim pas dbang bskur yongs rdzogs stan thog gcig tu thob par gyur par mos shig
/gtor ma thogs la /
hU~M:
dang po 'dod yon lnga yi mchod pa'i sprin :
bar du rten dang brten pa'i dkyil 'khor tshogs :
tha ma dbang dang dngos grub rgya mtsho'i gter :
gtor ma'i dbang bskur lha dang gnyis su med :
sku gsung thugs yon phrin las 'od zer 'bar :
ma mo mkha' 'gro dbang du 'du ba'i phyir :
dam rdzas gtor ma chen po'i dbang bskur bas :
sku lnga'i dbang mchog yongs su rdzogs par shog :
so so'i sngags mthar /
ma hA ba liM ta kA ya wA ka tsit+ta gu Na karma a b+hi Shiny+tsa oM AHhU~M swA hA:
gnas lngar bzhag
/mthar gtor ma'i lha tshogs 'od du zhu ste khyed rang rnams la thim pas gnyis su med par gyur cig
/ces dang ye d+har gyis btab pa'i me tog 'thor la 'brel chags pa'i shis pa brjod /
dbang re re bzhin bskur sgrub byed skabs man+dA ra ba'i gsham du tshe dbang sbyar /
thams cad dus gcig tu bskur ba lta bu la 'dir bkra shis tshe dbang bskur te /
de ltar ye shes mkha' 'gro rnam pa lnga yi smin byed yongs su rdzogs pa'i mtha' rten bkra shis 'chi med tshe'i dbang bskur ba yin pas dmigs pa rnams legs par gsal thobs /
khyed rang rnams skad cig gis 'chi med man+dA ra ba'i skur gyur /
a haM gnyis kyi sogs nas /
rgyas gdab bar tshang bar brjod la /
thog ma'i tshe 'gugs skabs mda' dar g.yab /
tshe 'brang gnas gsum du bzhag la dbang bskur /
gong gi dzapa? brjod la /
tshe ril dang tshe chang sbyin la rgyas gdab bya'o //
gsum pa rjes rim mjug gi bya ba la /
de ltar na de dag rnams kyi sgo nas sprul pa'i gter chen mchog gyur gling pa'i zab gter nor bu'i sgrom chen las 'phros pa /
zur bza'i thugs dam skor drug las mkha' 'gro'i sgrub thabs zab mo lnga'i dbang bskur legs par grub pa yin pas sogs kyis mtshams sbyar nas dam tshig khas blang /
gtang rag maN+Dal /
lus longs spyod 'bul ba /
dge bsngo bcas byas la slob ma gyes /
cho ga'i rjes rim ni /
las byang ltar tshogs mchod lhag ma 'bul ba /
chad mdo gtor skyong brtan ma rta bro bcas /
dbang don sgrub mchod la dngos grub len chog mi dgos /
gtang rag mchod bstod dang /
nongs bshags spyi ltar yig brgya brjod /
mdun bskyed rten yod na brtan bzhugs bya /
med na gshegs la dam tshig pa rang la bsdu /
bdag bskyed bsdu ldang /
bsngo smon shis brjod bcas rgyas par bya'o //
zag med dga' bzhis rnam par rtsen pa'i gnas //
mkha' spyod rdo rje btsun mo'i grong khyer du //
lhan skyes mdzes mas bdag sogs mdun bsus te /
khrag 'thung dpal dang lhan cig gar byed shog
/ces pa'ang sprul pa'i gter chen nyid kyis bka'i rjes gnang yang yang bstsal cing /
sras yum zung gis ched bskul mdzad pa ltar 'chi med bstan gnyis g.yung drung gling pas rdzong shod bde gshegs 'dus pa'i pho brang chen por bgyis pa dge legs 'phel ///
/
