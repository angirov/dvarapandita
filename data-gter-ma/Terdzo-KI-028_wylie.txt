@#//
rdo rje phur pa thugs kyi nying khu'i don dbang bltas chog tu bkod pa phrin las bcud 'dzin zhes bya ba bzhugs so //
na maHshrI he ru ka pad+ma saM b+ha ba ya /
mtshan ma las 'das snang srid phur bu'i gzugs //
snang srid spangs kyang sbyor sgrol phrin las mdzad //
snying rjes zhi yang 'bar ba chen po'i tshul //
phrin las 'dus pa'i lha mchog des skyongs shig
/rtsa thung gdams ngag can gyi lung //
bka' gter brgyud srol gnyis las 'dir //
shar gter 'dril ba sdong po'i tshul //
gzhung gdams zung du 'brel de 'o //
mtshan nyid dang ldan pa'i bla mas bka' chen nges pa thugs kyi rgya can gyi smin byed snying po gnyan cing zab pa 'di nyid /
snod ldan brtags thub bdun nam nyer gcig las mi mang ba la bskur bar 'dod pas /
'jigs shing bag dro ba'i gnas su ras bris sam maN+Dal la lha grangs kyi tshom bu bkod pa'i steng du bum pa bcud ldan kha rgyan mgul chings gzungs thag dang bcas pa bzhag
/de'i steng gi lding khri la ban+d+ha mtshan ldan nas kyis bkang bar gtso phur cod pan dang ldan pa gtso bo yab yum sku tsaka bcas bkod /
de'i shar du rdo rje /
lhor skyer phur cod pan can /
nub tu pusti dang phreng ba /
byang du dril bu rnams dang /
'dzom na mtshams bzhir phur pa dar gyi cod pan can re re gzug
/rgyab tu sman raka gtor ma chu gnyis nyer spyod g.yas skor du bsham /
gzhan yang rigs lnga'i tsaka li /
gsang dbang rdzas bdun bdud rtsi mngar gsum sbyar ba /
rig tsaka
/so shing phur pa'i dbyibs can cod pan sngon pos mtshan pa /
dung chung /
srung skud sngon po sum sgril /
ku sha'i chun po che chung /
mig dar me tog 'dor rgyu /
'dzom na drag shing gi phur bu tshon gang ba'i mgul du yungs dkar nyer gcig la snying po bzlas pa dang cod pan sngon po btags pa /
ma 'dzom na cod pan tsam /
mtshams phur /
sbyong chas til /
rtsa chun /
lci ba'i changs bu /
kham phor /
seng ras dkar po /
sngon gtor /
bka' srung gtor 'bul /
tshogs kyi yo byad sogs tshogs par bya'o //
de nas thog mar bdag nyid nus ldan du bsgrub pa la /
las byang tshar gcig gis bdag mdun bum dkyil tha mi dad du bsgrubs shing bzlas pa byas kyang mi rung ba med mod /
gter kha 'di'i lugs srol la bdag mdun bum gsum so sor sgrub pa gtso che zhing /
bya khyung pa yab sras sogs kyis phyag len de kho na ltar mdzad pas /
de gnyis slob dpon ting nge 'dzin la brtan pa thob ma thob dang /
long skabs yod med kyi dbang dang bstun chog na'ang /
'dir phyi ma'i lugs ltar bya na /
bya khyung pa'i yig cha'i rigs rgyas drags pas 'phral du mi lcogs pa'i dbang du byas nas las byang nyung gsal du bsgrigs pa nyid kyis gzhi byas te bzlas pa yan btang ba bdag bskyed /
de 'phros gter gzhung las byang rgyun khyer gyi bshags pa dang mchod brlab nas bzlas pa'i bar btang ba mdun bskyed /
slar de bzhin tshar gcig btang nas bum pa la dmigs pa'i bzlas pa bya /
de tsam yang mi lcogs na las byang rgyun khyer nyid bdag mdun bum gsum la dmigs te bzlas pa'i bar tshar gsum btang /
tshar rjes ma gnyis kyi lha bskyed skabs /
lhun grub lus kyi dkyil 'khor yongs su rdzogs :
zhes pa mdun bskyed la /
srid bcud phur pa'i dkyil 'khor yongs su rdzogs :
zhes dang /
bum bskyed la /
byin rlabs bum pa'i dkyil 'khor yongs su rdzogs :
zhes bsgyur /
bdag skyed bzlas pa'i spro bsdu las byang du gsal zhing /
mdun bskyed bzlas par sngags phreng mdun gyi lha yab yum rang rang gi zhal dang gsang bar 'khor ba'i do li'i bzlas pa dang /
de las 'phros pa'i 'od kyis don gnyis byas /
bde bar gshegs pa'i byin rlabs dang /
snang grags kyi ro bcud nus pa bsdus te bsgrub rdzas rnams la bstim /
bum bzlas skabs /
bdag bskyed kyi thugs ka'i hU~M yig sngags 'bru dang bcas pa las dngos lta bu'i hU~M yig sngags 'bru dang bcas pa 'phros /
gzungs thag la brgyud de song /
bum nang gi gtso bo'i thugs kar phog
/thugs dam gyi rgyud bskul /
zhal nas sngags kyi sgra dbyangs sgrog cing thugs ka'i sa bon la sngags kyi phreng bas bskor zhing 'khor ba'i 'od zer gyis phyogs bcu'i sangs rgyas dang byang chub sems dpa'/
rdo rje khro bo khro mo thams cad kyi sku gsung thugs yon tan phrin las kyi byin rlabs nus stobs thams cad bsdus nas bum nang gi lha rnams la thim /
lha rnams kyi sku las ye shes kyi bdud rtsi'i rgyun babs /
dam tshig gi bdud rtsi dang 'dres pas bum pa mer gyis gang bar bsam la /
oM badzra kI li kI la ya ka la k+Sha sarba sid+d+hi hU~M/
zhes bzla /
spro na sras 'khor gyi snying po'ang des 'gres te bzla /
las kyi bum pa rin po che las grub pa'i gzhal yas kyi khang par bum bcud bdud rtsi'i rgya mtshor 'khyil ba'i dbus su /
pad+ma dang zla ba'i gdan la /
hU~M las khro bo bdud rtsi 'khyil ba ljang khu khro 'dzum gyi nyams can /
phyag g.yas pas sna tshogs rdo rje phyar zhing g.yon sdigs mdzub dang bcas pas dril bu dkur brten pa /
dar dang rus pa rin po ches brgyan cing zhabs skyil krung phyed pas me 'bar ba'i klong na 'gying ba'i gnas gsum yig 'bru gsum las 'od 'phros /
rang 'dra'i ye shes pa badzra sa mA dzaH
dzaHhU~M baM hoH
oM badzra ar+g+haM nas /
shab+da'i bar gyis mchod /
hU~M/
'jigs pa'i hU~M sgra sogs kyis bstod /
sngags kyi 'od zer bum nang gi lha'i thugs kar phog
/sku'i cha thams cad nas bdud rtsi'i rgyun babs bum pa gang bar gyur /
oM badzra a mr-ita kuN+Da lI ha na ha na hU~M phaT/
mang du bzlas la /
mchod bstod bya /
bum pa gnyis kar dmigs te /
oM AHhU~M muH
ye shes pa rang bzhin gyi gnas su gshegs /
dam tshig pa sa bon sngags 'bru dang bcas pa 'od du ltem gyis zhu ba'i bdud rtsir gyur par bsam /
zhar la dbang rdzas gzhan rnams kyang lhar mos pas byin gyis brlab /
de nas srung ma'i gtor 'bul dang tshogs mchod bsgral bstab kyi bar du bya /
lugs 'dir bdag 'jug kho na phyag len du mdzad pas de ltar spro na 'og nas 'byung ba'i dbang sta gon ma gtogs pa tshang bar blang /
mi 'grub na rig pa'i me tog dor bas chog go
/de nas slob ma dkyil 'khor du 'jug pa la gnyis /
sta gon dang /
dngos gzhi'o //
dang po ni /
slob ma zung du ma gyur pa sgo'i phyi rol du 'tshogs la /
las kyi rdo rjes khrus byas te /
khyed rang rnams pho brang chen po'i sgo drung du 'khod de sgo srung ye shes khro rgyal la gsol ba 'debs pa'i mos pas 'di'i rjes zlos mdzod /
kye ho :
mi bzad khro rgyal 'bar ba'i tshogs :
khyod ni stobs chen dpa' gtum can :
bgegs dang log 'dren 'joms pa'i dpal :
bdag la brtse bas dgongs su gsol :
bdag ni thog ma ma mchis nas :
sbyangs pa'i las can don gyi sras :
gsang sngags theg pa'i snod du shis :
dad ldan dam tshig gtsang bar gnas :
deng 'dir gsang ba'i dkyil 'khor du :
mos shing gus pas 'jug 'tshal bas :
dpa' bo chen pos sgo phye la :
dkyil 'khor che gnas gzhug tu gsol :
zhes zhu /
nang du rgyal thebs yod na sgo nang du byon cing med na slob dpon gyis /
kye kye der gnas rigs kyi bu :
theg chen gsang ba'i dkyil 'khor du :
rim gyis 'jug par 'tshal lags na :
dam tshig srog ltar bcang nus sam :
zhes dris pa'i lan du 'di'i rjes zlos /
rdo rje rgyal pos ci bstsal pa :
nges par de las 'da' re kan :
thugs rjes nye bar brtser dgongs la :
myur du sgo 'di phyes la thongs :
zhes zhus nas sgo phyes te nang du 'ong ba dang /
slob dpon gyis las byang ltar /
hU~M:
nyon cig bgegs dang log 'dren tshogs :
sogs bka' bsgo dang drag sngags rol mo gu gul yungs thun drag tu 'thor la bgegs bskrad /
hU~M:
yang dag gsang ba'i sogs mtshon cha dang khro bcu'i srung 'khor rdzogs kyi bar brjod la mtshams phur sngags dang bstun phyogs mtshams rnams su dril zhing 'debs pa'i tshul byas la mthar gnas khang gi byang shar du gdab bo //
de nas me tog bkye bsdu dang sems bskyed gsal btab la /
de la skabs su babs pa'i gdams zab khyad par can 'di nyid slob dpon gang gis mdzad cing gang las brgyud na /
'og min gyi gnas su bcom ldan 'das dpal rdo rje gzhon nus 'khor rigs bzhi'i sangs rgyas rnams la chos nyid kyi rang sgras bstan pa las brgyud de rig 'dzin tshe /
rnam bzhi'i las /
sa 'og gter /
phyag rgya chen po'i mchog gi dngos grub rnam pa bzhi la mnga' brnyes pa'i o rgyan pad+ma 'byung gnas la bka' babs /
de'ang slob dpon chen po de nyid kyis za hor mkhan po pra hasti la rdo rje phur pa'i dbang bskur zhus pas /
ngas khyed la dbang bskur ba'i skal pa dang mi ldan pas mkha' 'gro bde ba'i 'khor lo la zhus shig pa'i lung bstan pa bzhin dur khrod so sa gling du ye shes mkha' 'gro ma la dbang bskur zhus pas /
de nyid kyis slob dpon chen po yi ge hU~M du bsgyur nas zhal du mid de gnas bzhir dbang bzhi rdzogs par bskur cing gsang ba'i mtshan bzhi btags nas rdo rje phur pa'i rgyud lung man ngag mtha' dag pa bshad /
phyis bal yul yang le shod du phyag rgya chen po mchog gi rig 'dzin sgrub pa'i tshe bar chad 'dul ba'i don du rgya gar nas phur pa'i chos skor gyi glegs bam mi khur gnyis blangs te bar chad mtha' dag btul /
chos skor rnams dpag bsam gyi shing la dpe blangs nas rgyud sde sum cu rtsa drug tu phyes te rtsa ba lta bu'i rgyud sde bzhi /
sdong po lta bu brgyad /
yal ga lta bu'i rgyud bu chung bcu /
lo ma lta bu gsum /
mdzes byed me tog lta bu bzhi /
smin pa 'bras bu lta bu bzhi dang /
ma tshang ba kha skong ba'i rgyud gsum rnams las /
man ngag gi don rgyas par ston pa rdo rje khros pa sogs snying po'i rgyud bdun gyi yang bcud sgom khog rdo rje khros par bsdus shing bkol /
gzhan yang gser 'grel la sogs pa'i 'grel pa /
snying gzer sogs sgrub thabs /
rdo rje rigs kyi pra khrid sogs dkyil chog
/rdo rje las rim sogs phrin las /
stod las mngon par rtogs pa /
smad las drag po mngon spyod kyi gzer kha mtha' yas par mdzad pa'i nang nas rmad du byung ba'i zab don phur sgrub thugs kyi nying khur grags pa 'di nyid mdzad de gzhan gang la'ang ma spel bar /
lho nub srin yul du phebs pa'i gshegs skyel la mtsho rgyal dpon slob gsum byon pa'i skabs su /
tshe rabs kyi las can gtan gyi gzungs mar dgongs nas skyel lan gyi tshul du mkhar chen bza' la gnang /
des kyang dus zhabs kyi gdul bya la dgongs te su la'ang ma spel bar kong po rtse chen brag dmar du gter du sbas nas rgyas btab pa /
'byung 'gyur 'dul ba'i dus la bab pa'i tshe sprul pa'i gter chen sangs rgyas gling pa gar gyi dbang phyug ye shes rol pa rtsal gyis spyan drangs shing /
gter ston gter slob yang slob brgyud pa du ma'i bar du chos 'di las grub pa'i rtags mtshan ngo mtshar ba sha stag bstan pa 'di la smin byed dbang bskur rgyas bsdus gnyis su bzhugs pa las /
skabs 'dir pra khrid don dbang nor bu'i snying po bsgrub par bya ba la /
bdag nyid slob dpon gyis bya ba'i 'os su gyur pa rnams grub zin pas /
khyed rang rnams kyi ngo skal du gyur pa dbang gi sngon 'gro rnams zhu ba'i yon du maN+Dal 'bul bar zhu /
zhes maN+Dal 'bul gzhug
/thog mar skyabs 'gro dang sems bskyed kyi sdom pa blang ba'i slad du /
bla ma dkyil 'khor gyi lha tshogs rgyal ba sras dang bcas pa'i spyan sngar mkha' khyab kyi 'gro ba rnams lhan cig par byang chub snying po'i bar du skyabs su 'gro zhing /
theg pa chen po'i lam mchog tu sems bskyed par bgyi'o snyams pas 'di'i rjes zlos /
phyogs bcu'i rgyal ba sras bcas dgongs :
bdag gzhan dus 'di nas gzung nas :
sangs rgyas chos dang tshogs bcas dang :
yi dam lha la skyabs su mchi :
sngon gyi rgyal bas thugs bskyed ltar :
de bzhin bdag kyang gzhan don du :
byang chub mchog tu sems bskyed nas :
gsang sngags nges pa'i blo 'dzin no :
zhes lan gsum brjod /
de nas slob ma'i gnas gsum du bdud rtsi'i thig le bya zhing /
A+oM spyi bor byin pas lus rdo rje rtse lnga par gyur :
AHmgrin par byin pas ngag hU~M du gyur :
hU~M snying gar byin pas yid kyi rnam par shes pa mchod rten du gyur par mos shig :
des sku gsung thugs kyi dbang rtags chags pa dang /
sku gsum gyi rang bzhin du rten 'brel 'grigs pa'i dgos pa yod do //
de nas so shing las bum gyi sngags chus bsang /
A+oM hU~M trAM hrIHA:
gsum /
ye shes lnga ldan gyi rang bzhin du gyur /
maN+Dal tshom bu lnga pa mdun du bkod la /
tshom bu'i dkyil 'khor mi bskyod pa gtso bor gyur pa'i rgyal ba rigs lngar skad cig gis gsal bar gyur /
khyed rang rnams lag pa thal sbyar gyi bar du so shing bcangs nas rtse mos so rtsa brud pa'i rnam pas /
rang gi sgo gsum gyi rgyud la gnas pa'i dug lnga so shing ye shes lnga ldan la thim /
de khru gang gi nam mkha' nas rigs lnga'i steng du dor zhing thim par mos la tshig 'di'i rjes zlos dang bcas te so shing tshom bu'i dkyil 'khor du dor cig
/so shing gtad la /
gsang ba mchog gi dkyil 'khor du :
dngos grub 'gyur med rab brtan phyir :
so shing 'di dag dor ba yis :
dngos grub ci 'grub ltas ston cig :
A+oM badzra hA sa hA:
de ltar dor bas dbus dang phyogs bzhir rtse mo gang du bstan pa de'i rigs dang mthun par sku gsung thugs yon tan phrin las zhi rgyas dbang drag gi las kyi dngos grub so sor 'grub par 'gyur ba yin no //
baM las byung ba'i dung chu 
baM lan bdun brjod pas /
lag pa g.yas su sbyin la /
A+oM hrIHbi shud+d+he d+harma sarba pA paM nish+tsa a s+ya :
saM sho d+ha ya sarba bi kalpa a pa na ye hU~M:
zhes lan gsum 'thung du gzhug
/des sgrib pa bral zhing rgyud snod du rung ba'i rten 'brel 'grigs pa yin no //
srung skud la mdud pa gsum /
rdo rje'i mdud pa dang ldan pa'i srung skud hU~M las ye shes khro bcu'i rang bzhin du gyur /
khro bcu'i sngags bzlas pas byin brlab /
A+oM bud+d+ha mai tri sarba rak+Sha rak+Sha sarba swA hA:
srung skud de nyid pho'i dpung pa g.yon dang mo'i g.yas su bcings pas sangs rgyas rnams kyi thugs rje byams pa'i go chas thams cad du bsrung bar 'gyur ro //
mdud pa'i steng du las bum gyi chu dang rdo rjes rgyas btab la /
srung ba'i go bsgos pas theg chen gyi chos bsgrub pa la bar chad mi 'byung ba'i dgos pa yod do //
yi ge d+hIHdang hU~M las byung ba'i ku sha'i chun po gnyis sngas dang stan du byin pa'i mos pa mdzod /
A+oM badzra tIk+Sh+Na baM:
sngon tshe bde gshegs shAkya seng ge yis :
bdud sde bcom nas 'gyur med ting 'dzin thob :
gtsang zhing rnam par dag pa ku sha'i gdan :
khyod la rab sbyin bdud sde 'joms par 'gyur :
zhes ku sha sbyin la /
de dag gis smin byed kyi thog mar bya ba sta gon gyi rim pa grub pa yin no //
zhes dang /
dngos sta phye na rmi lam brtag pa dang bsngo smon sogs mtshams sbyor spyi dang mthun par byas la grol /
'on kyang deng sang 'di rigs dngos sta sbrel ba'i lag len shas che bas de ltar na /
gong gi de ma thag par /
sngon chad dkyil 'khor gnyan po 'di nyid ma mjal ba'am mjal yang bskyar nas 'jug pa'i mtshon byed du gdong g.yogs 'ching bar zhu /
A+oM tsak+Shurban+d+ha ba ra mA NA ya hU~M/
phur chung yod na rjes nas me tog 'dor ba'i skabs der sbyin chog cing /
cod pan tsam las med na skabs 'dir 'bru gsum gyis gtad la /
dri ba ni /
kye ho :
rdo rje gzhon nu'i dkyil 'khor du :
'dus pa'i mched dang lcam dral rnams :
ji ltar 'dod pa'i don de nyid :
gang yin khyod kyis 'dir smros shig :
ces dris pa'i lan gsol ba 'di'i rjes zlos /
kye ho :
rdo rje gzhon nu'i dkyil 'khor du :
'jig rten 'das dang ma 'das pa'i :
dngos grub chen po 'tshal lags kyis :
deng 'dir bdag la bstsal du gsol :
de nas slob dpon gyis rdo rje spyi bor bzhag
/dril bu gsil la /
de nas ye shes kyi dkyil 'khor du 'jug pa'i sngon du 'gro ba dam tshig la gnas na phan yon dang /
ma gnas na nyes dmigs dang /
gnyis ka bstan pa dang /
rdo rje slob dpon bka' gnyan pa'i sgo nas dam la bzhag pa bzhi po rim par 'byung ba la snyan gtod cig
/deng khyod de bzhin gshegs pa thams cad kyi rigs su 'gyur gyis :
des na ngas khyod la rdo rje'i ye shes bskyed par bya ste :
ye shes gang gis khyod kyis de bzhin gshegs pa thams cad kyi dngos grub kyang thob par 'gyur ba yin na :
gzhan rnams lta smos kyang ci dgos :
khyod kyis dpal chen po'i dkyil 'khor ma mthong ba rnams kyi mdun du yang smra bar mi bya'o :
gal te smras na khyod dam tshig nyams par 'gyur ta re :
zhes dang /
'di ni khyod kyi dam tshig rdo rje ste :
gal te khyod kyis 'ga' zhig la smras na spyi bo 'gems par 'gyur ro :
snying gar rdo rje bzhag la /
hU~M:
de ring rdo rje gzhon nu rang :
khyod kyi snying la yang dag zhugs :
gal te tshul 'di smras na ni :
de ma thag tu dral te gshegs :
bdud rtsi blud cing /
'di ni khyod kyi dmyal ba'i chu :
dam las 'gal na sreg par byed :
dam tshig bsrungs na dngos grub ni :
rdo rje bdud rtsi'i chu yis 'grub :
A+oM badzra kI li kI la ya hU~M:
pany+tsa a mr-ita u da ka Tha :
slar rdo rje gdengs la /
deng nas brtsam ste bu khyod kyi :
rdo rje gzhon nu nga yin gyis :
nga yis ci ltar bsgos pa rnams :
brtson pas khyod kyis byed dgos so :
khyod kyis nga la smad mi bya :
gang yang nga la ma gus min :
gal te gus par ma byas na :
sems can dmyal ba chen por ltung :
de dag gis sngon 'gro dam la bzhag pa bzhi po song nas dngos gzhi ye shes pa dbab par gsol ba gdab pa 'di'i rjes zlos /
e ma khro rgyal 'bar ba'i gtso :
khyod kyi rdo rje ye shes de :
bdag gi snying gi dbus nyid na :
nye bar dbab par mdzad du gsol :
lan gsum zhus pas /
khyed rang rnams skad cig gis dkyil 'khor gtso bo bcom ldan 'das rdo rje gzhon nu mthing nag zhal gcig phyag gnyis rdo rje dang phur bu 'dzin cing dur khrod kyi chas thams cad kyis brgyan par gsal ba'i 
thugs kar yi ge laM las sa'i dkyil 'khor gru bzhi pa ser po rdo rje rtse lnga pas mtshan pa'i lte bar nyi ma'i dkyil 'khor gyi steng du hU~M yig sngon po :
mgo bor baM las chu'i dkyil 'khor dkar zhing zlum po bum pas mtshan pa'i dbus su zla ba'i dkyil 'khor gyi steng du yi ge haM dkar po :
mgrin par yaM las rlung gi dkyil 'khor sngon po gzhu lta bu ba dan g.yo ba gnyis kyis mtshan pa :
'chang bzung la zla ba'i dkyil 'khor gyi steng du yi ge a dmar po :
rkang 'og tu rlung gi dkyil 'khor gyi steng du rkang mthil gnyis su dz+hem las nyi ma'i dkyil 'khor :
sum mdor raM las me'i dkyil 'khor gru gsum dmar po raM gyis mtshan pa :
spyi bor dpal rdo rje gzhon nu'i lha tshogs 'khor dang bcas pa bzhugs par mos shig :
de nas rkang pa'i zhabs kyi rlung gis rkang mthil gyi me spar :
sum mdo'i me dang bsdongs nas snying kha'i sa bsregs :
mgrin pa'i chu bskol spyi gtsug gi lha tshogs lus la thim :
me'i 'od zer phyogs bcur 'phros pas sangs rgyas dang byang chub sems dpa' thams cad rdo rje phur pa'i dkyil 'khor gyi rnam par char bzhin du babs nas rang la thim par mos mdzod :
slob dpon rdo rje gzhon nu yab yum zhal gsum phyag drug par gsal ba'i yab yum snyoms 'jug mdzad pa'i gsang ba'i sbyor mtshams nas byang sems dkar dmar gyi 'od zer 'phros pas :
slob ma'i zhal du zhugs shing lus thams cad zho rkyal 'o mas bkang pa ltar me re re khengs pas dga' ba bzhi'i ye shes rgyud la skyes nas dkar phril phril 'dug :
thugs ka'i hU~M las 'od zer 'phros pas phyogs bcu'i bde bar gshegs pa thams cad spyan drangs te khyed rang rnams kyi snying gar thim par mos shig :
ces byas la gu gul dang tshil chen bsreg :
glo bur du rol mo bya shor du ma song bar drag tu brdungs la :
A+oM badzra kI li kI la ya :
dIp+ta tsakra tsit+ta hring hring dza dza :
A be sha ya satwaM b+ha ya ra ra ra ra :
a a a :
sa ma ya :
pheM pheM pheM:
pra be sha ya pra be sha ya :
sa ma ya pheM pheM:
dzaHhU~M baM ho :
e A ral+li hring hring :
tsA la ya hU~M a dz+heM:
zhes drag tu brjod do //
de nas spyi bor rdo rje bzhag la /
ye shes pa brtan par gyur cig :
tiSh+Tha badzra :
sa ma ya satwaM:
'dir spro na ye shes pa phebs ma pheb dri ba gzhung ltar bya /
dkyus la mi dgos so //
de nas mig ras kyi 'og nas ltos la mda' gang tsam gyi nam mkha' la dkyil 'khor kha dog ji ltar mthong bar smros shig
/ces dris la /
kha dog so so dang mthun pa'i rigs dang las so so /
khra bo la dngos grub sna tshogs thob par gsungs so //
de nas slob dpon rdor dril thogs la /
yang dag gsang ba'i dkyil 'khor 'dir :
bdag gis mched lcam gzhug par bgyid :
lha rnams rigs kyi rim pa dang :
bsod nams rim pa de bzhin shog :
'dis ni dngos grub gang 'grub dang :
rigs ni gang gi snod dang ldan :
'di la bsod nams ci yod pa :
dkyil 'khor 'dir ni de bzhin shog :
ces pas gsol ba gdab bo //
de nas rigs sam skal pa brtag pa'i slad du cod pan thal mo'i bar du bzung ba dkyil 'khor du 'dor ba'i mos pas 'di'i rjes zlos /
e ma hoHdpal chen po :
khyod kyi rigs kyi dkyil 'khor du :
dngos grub rnam gnyis 'thob bya'i phyir :
rig pa'i me tog 'di dor bas :
sngon nas sbyangs pa'i yi dam lha :
gang yin de la 'bab par shog :
A+oM sarba ta thA ga ta tiSh+Tha badzra dr-i D+ho b+ha ba hr-i da ya me :
a d+hi tiSh+Tha sarba sid+d+hi m+me pra yats+tsha hU~M:
ha ha ha ha ho :
A khaM bI ra hU~M:
pra tIts+tsha badzra kI li kI la ya :
ku su mAny+dza li nA tha ho :
zhes pas dkyil 'khor dngos sam 'grim dkyil du 'dor du gzhug
/de ltar phul pa'i me tog dbus su phog na thugs :
shar du sku :
lhor yon tan :
nub tu gsung :
byang du phrin las :
bar du lhung na gang la nye ba :
mnyam na gnyis ka'i rigs :
sku stod la phog na mchog :
rked par 'bring :
sku smad la tha ma :
rtsig pa'i phyir ltung na bskyar zhing 'dor bar gsungs so :
slar cod pan gang la phog pa'i lha des khyed rang rnams kyi spyi bor rigs kyi rtags su bcings par mos shig
/A+oM pra tI gr-ih+Na satwaM:
i maM satwA ma hA bA la hU~M:
zhes me tog gtad de /
rigs gang la babs pa'i gsang mtshan gdags /
sngar yod na gsal gdab /
khyed rang rnams kyi mig gnyis la 'bar ba dang bcas pa'i A+oM re re sgoms shig :
A+oM de ring rdo rje sems dpa' rang :
khyod kyi mig ni 'byed par brtson :
rdo rje'i mig ni bla na med :
thams cad mig ni 'byed par mdzad :
A+oM dz+nyA na tsak+ShuHhU~M a swA hA:
zhes pas mig dar dbye zhing /
he badzra pa sh+ya :
spro na skabs 'dir rten dang brten par bcas pa'i lha ngo rgyas par bstan /
bsdu na /
khyed rang rnams kyi ma rig pa'i sgrib g.yogs sel nas ye shes kyi mig thob ste bcom ldan 'das rdo rje bzhon nu'i dkyil 'khor rten dang brten par bcas pa mngon sum du mthong bar mos la dad gus dang spro ba rgya chen po skyed cig
/da ni dad pa'i shugs kyis su :
dkyil 'khor 'di de nyid la ltos :
khyod ni sangs rgyas rigs su skyes :
sngags dang phyag rgyas byin gyis brlabs :
dngos grub kun gyis phun sum tshogs :
dam tshig mchog tu khyod 'gyur gyis :
rdo rje pad+ma che grol las :
gsang sngags rnams la bsgrub par gyis :
ye shes kyi dkyil 'khor mjal ba la spro bas ched du brjod pa 'di'i rjes zlos /
rdo rje'i dkyil 'khor chen por bdag zhugs so :
rnal 'byor dkyil 'khor chen po bdag gis mthong :
gsang ba'i dkyil 'khor chen por bdag dbang bskur :
hoHhoHho :
zhes brjod do //
de nas slob ma'i g.yas su me /
g.yon du chu /
mdun du til nag bzhag la /
khyed rang rnams kyi thugs kar hU~M las khro bo bdud rtsi 'khyil pa skad cig gis gsal ba'i sku'i 'od zer gyis lus kyi stod smad rnams nas sdig sgrib thams cad sdig pa rwa can gyi rnam par phyir ded /
mdun gyi til la thim pa g.yas su ye shes kyi me 'bar ba la bsreg
/g.yon du baM las ye shes kyi chu bor dor bas byang zhing dag par mos shig
/A+oM sarba pa pAM da ha na badzrA ya :
badzra pra ti sarba pA paM da ha na ye swA hA:
zhes lan gsum gyis til me chur dor /
sngags de nyid brjod la /
rtswa dang /
lci ba'i changs bu dang /
kham phor dkar po dang /
seng ras rnams kyis byab pa'i tshul du g.yas g.yon du bskor te snod du bsags la thams cad rdzogs pa'i rjes su sgo phyir dor ro //
de dag re re la'ang grangs mang bya bar gsungs kyang re re nas gsum re'am re re /
phyogs su bsdu na lnga 'am bdun tsam brjod la dor ro //
de dag gis sngon 'gro'i rim pa rnams legs par grub pa yin pas dbang bskur dngos gzhi zhu ba'i yon du maN+Dal phul 'tshal /
gnyis pa dngos gzhi la gsum /
dang po rig dbang /
bar du mchog dbang /
tha mar rjes su gnang ba'o //
dang po ni /
de nas gsol ba 'debs pa 'di'i rjes zlos /
kye ho :
nyon mongs lnga dang phung po lnga :
gnas su dag pa'i ye shes lnga :
sku lnga'i ngo bor dag mdzad pa :
dbang mchog lnga ni bdag la stsol :
lan gsum /
de nas spyan dmigs 'di bzhin du mdzod /
khyed rang rnams rigs lnga yongs su 'dus pa'i bdag nyid dpal chen rdo rje gzhon nu'i skur gyur :
dbang rdzas rnams hU~M dang rdo rje las bum chu mi bskyod pa :
trAM dang phur pa las rin chen 'byung ldan :
hrIHdang phreng ba las 'od dpag med :
AHdang dril bu las don yod grub pa :
A+oM dang gtso bo yab yum gyi sku las rnam par snang mdzad du gsal ba slob dpon gyi zhal du bcug :
dam ye gnyis su med par byas nas slar bton te yan lag gi gnas rnams su 'khod pa dang :
khyed rang rnams dkyil 'khor gyi dbus su gnas par gyur :
slar slob dpon gyi thugs ka nas 'od zer 'phros :
badzra sa ma ya dza :
zhes pas kun tu gzhal yas khang dang bcas pa'i rigs lnga'i sangs rgyas :
byang chub sems dpa' brgyad :
rig ma bcu drug :
khro bo yab yum nyi shu :
lha mo drug :
sgo ba dang :
sprul pa za gsod pho mo :
srung ma dang bcas pa bsam gyis mi khyab pa spyan drangs :
A+oM badzra ar+g+haM nas /
shab+da pra tIts+tsha swA hA:
zhes mchod /
rigs so so'i sangs rgyas yum dang bcas pa rnams kyi gnas so sor dbang bskur bar mos shig :
bum pa spyi bor bzhag la /
hU~M:
de ring rgyal sras rigs kyi bu 'di la :
bde gshegs byin rlabs bum chus dbang bskur bas :
las dang nyon mongs sgrib pa dag gyur nas :
des bskyed 'bras bu thams cad zhi gyur cig :
A+oM badzra kI li kI la ya :
ka la k+Sha a b+hi Shiny+tsa hU~M:
bum chu blud /
sku spyi bo dang /
rdo rje snying gar bzhag la /
rdo rje srin po dpal chen he ru ka :
mi gnas ye shes chos nyid ha la'i sku :
yon tan kun rdzogs stobs chen 'bar ba yis :
skal ldan skyes bu 'di la dbang bskur ro :
A+oM bud+d+ha kI li kI la ya :
nA ma a b+hi Shiny+tsa A+oM:
kye dpal phrin las 'dus pa las rab grub pa rtsal zhes bya ba'o //
phur pa lte bar bzhag la /
yon tan thams cad rab rdzogs pa'i :
rin chen dam tshig phur pa'i dbang :
dar dpyang ldan pas bskur bar bya :
ci 'dod dgos dgu lhun grub shog :
A+oM rat+na kI li kI la ya :
rat+na mu kuT a b+hi Shiny+tsa trAM:
phreng ba mgrin par bzhag la /
bde gshegs gsung gi rang bzhin mchog :
A li kA li yi ge'i sgra :
gsung dbyangs sngags kyis dbang bskur bas :
sngags dbang nus pa mthar phyin shog :
A+oM pad+ma kI li kI la ya :
sarba d+harma mA l+ye a b+hi Shiny+tsa hrI:
dril bu gsang gnas su gtugs la /
don dam chos nyid stong pa'i sgra :
gsung dbyangs drug cu mtshon pa'i brdar :
tshangs dbyangs dril bu'i dbang bskur bas :
phrin las kun la thogs med shog :
A+oM karma kI li kI la ya :
g+haN+De karma a b+hi Shiny+tsa A:
zhes dbang rdzas rnams kyis dbang bskur zhing :
byang chub sems dpa' rnams kyis bkra shis brjod par mos shig :
dbyangs dang bcas pas me tog 'thor la /
bkra shis gang zhig sems can kun gyi snying la gnas :
sems can ma lus rang bzhin dag pa mchog gyur pa :
skye byed bde ba thams cad 'byung ba ci lta bar :
de ltar dbang skur mchog gis deng 'dir bkra shis shog :
rigs kyi lha mo rnams kyis rdo rje'i glu len par gyur :
A+oM badzra satwa su saM gra ha da :
badzra rat+na ma nut+ta raM:
badzra d+harma gA yA ni :
badzra karmA ka ro da be :
badzra kI la ya rat+na dz+wa la :
khro bo rnams kyis lus ngag yid gsum la gnas pa'i bgegs bskrad :
A+oM AHbig+h+nAM ta kr-ita hU~M phaT:
mchod pa'i lha mo rnams kyis mchod pa sna tshogs pas mchod par mos :
A+oM badzra ar+g+haM sogs /
dbang bskur pa'i chu rgyun gyis rkang mthil yan chad mer gyis gang :
chu'i lhag ma yar lud pa las :
rigs lngas dbu brgyan :
dzaHhU~M baM ho :
dbang lha rnams kyang khyed rang rnams la thim par mos shig :
de ltar rigs lnga'i sgo nas bum pa la sogs pa'i rdzas lnga'i dbang thob :
zhe sdang la sogs dug lnga'i sgrib pa dag :
rnam par shes pa la sogs phung po lnga gnas gyur :
me long lta bu'i ye shes la sogs pa ye shes lnga mngon du byas :
badzra kI la ya la sogs pa'i sku lnga'i bag chags rgyud la bzhag pa'i rten 'brel bsgrigs pa'o :
gnyis pa mchog dbang la thog mar gsang dbang ni /
de nas dbang gong ma gsum zhu ba'i yon du maN+Dal /
gsol ba gdab pa 'di'i rjes zlos /
dpa' bo chen po dgongs su gsol :
khyed kyis brtse ba'i thugs rje yis :
bdag la nye bar dgongs nas kyang :
yang dag dbang gsum bskur du gsol :
zhes gsol ba gdab tu gzhug
/phur gdan gyi ka pA la blangs te sngar 'du byas pa'i bdud rtsi blugs la /
gtso 'khor rnams kyis snying po lan gcig brjod la /
b+han+d+ha'i nang du dkyil 'khor gyi lha tshogs thams cad yab yum zhal sbyor du sbyor ba mdzad pa'i sbyor mtshams nas :
zag med kyi bdud rtsi na ra ra byung ste ka pA la mer gyis bkang :
slar lha tshogs thams cad 'od du ltem gyis zhu ba'i zag pa med pa'i bdud rtsis ka pA la mer gyis gang bar gyur :
khyed rang rnams lus gnad rnam snang gi chos bdun dang ldan pas 'khod pa'i gnas gsum du A+oM AHhU~M gis mtshan par mos :
bla ma yab yum snyoms par zhugs pa'i bde ba chen po'i sgras :
sangs rgyas dang byang chub sems dpa' thams cad spyan drangs yab kyi zhal du zhugs :
thugs kar zhugs :
gsang gnas nas phyung ste :
A+oM sarba ta thA ga ta a nu rA gA Na badzra swa b+hA wa At+ma ko\u0f85 haM:
thod pa'i bdud rtsi dang bsres nas dbang bskur ba'i mos pa mdzod cig :
ka pA la spyi bor bzhag ste /
e ma ho :
rin chen btung ba bcud dang ldan :
shes rab thabs kyi khu ba 'di :
gnyis su med par rnam grol ba'i :
rtog med bu yis btung bar gyis :
bdud rtsi khar byin la /
a hoHma hA su kha :
zhes brjod du gzhug
/byang chub sems kyi bdud rtsis lus thams cad gang :
ngag gi dri ma dag :
'od dpag tu med pa'i skur gyur :
des ni b+ha ga'i dkyil 'khor du bla ma longs spyod rdzogs pa'i sku las gsang ba'i dbang thob :
rang byin rlabs bsgom pa la dbang :
sa bon thebs pa ltar longs sku thob rung gi rten 'brel bsgrigs pa yin no :
shes rab ye shes kyi dbang ni /
rig ma'i gzugs brnyan byin la /
mtshan nyid thams cad dang ldan pa'i rig ma gtad par mos shig :
gzungs ma 'di ni bsgrod bya ste :
bsten byar sangs rgyas rnams kyis brtags :
'khor lo rim pa'i sbyor ba yis :
bde ba dam pa myong bar gyis :
zhes byin pa'i gzungs ma des kyang /
e ma nga yi pad+ma 'di :
gal te cho ga bzhin bsten na :
sangs rgyas mnyes la mos pa yis :
bya ba pad+mar ji bzhin byed :
ces gsungs nas pang du byon pa la gtso bo yab yum gyi skur gsal ba sogs 'du shes gsum ldan gyis gnyis med ye shes ngang du rol pas dga' ba bzhi'i ye shes mthar thug pa skyes par mos shig :
shes rab sbyor ba'i dpal ldan ni :
de nyid yang dag mtshon par bya :
rdo rje skyil krung la sems ni :
nor bu'i nang du son par blta :
sher ye'i dbang bskur pas yid kyi dri ma dag :
mi bskyod pa'i skur gyur par mos shig :
de ltar kun rdzob byang chub sems kyi dkyil 'khor du :
bla ma chos kyi sku las shes rab ye shes kyi dbang thob :
yid kyi dri ma dag :
dkyil 'khor gyi 'khor lo bsgom pa la dbang :
myu gu skyes pa dang 'dra ste :
chos sku thob rung gi rten 'brel bsgrigs pa yin no :
bzhi pa ni /
slob ma'i snying gar sdigs mdzub gtad /
rnam par mi rtog pa'i ting nge 'dzin gyi ngang nas /
chos rnams nam mkha'i mtshan nyid de :
nam mkha' la ni mtshan nyid med :
rdul bral mthar phyin zhi ba nyid :
khyod rang nyid kyang de yi pha :
chos thams cad gang la'ang rnam par mi rtog pa 'od gsal spros dang bral ba nam mkha' dwangs pa'i dbyings lta bu'i ngang du mnyam par zhog cig :
de ltar don dam byang chub sems kyi dkyil 'khor du bla ma ngo bo nyid kyi sku las tshig dbang thob :
yid kyi sgrib pa dag :
phyag rgya chen po bsgom pa la dbang :
ston thog thob pa dang 'dra ste :
ngo bo nyid sku thob rung gi rten 'brel bsgrigs pa yin no :
zhes rtogs pa bskyed /
gsum pa rjes su gnang ba sbyin pa ni /
slob ma'i lag pa g.yas su gtso phur /
g.yon du po ti gtad /
spyi bor bum pas dbang bskur /
rigs lnga'i sku dpral ba la sogs pa'i gnas lngar gtugs la /
A+oM:
sangs rgyas kun gyi ye shes sku :
sku yi dbyings su bdag skyed cig :
thabs kyi spyod pas 'gro don du :
byams dang snying rjes gang 'dul ba :
sangs rgyas yon tan rdzogs mdzad pa :
dbang dang byin rlabs thob par shog :
A:
sangs rgyas kun gyi ye shes gsung :
gsung gi dbyings su bdag skyed cig :
thabs kyi spyod pas 'gro don du :
byams dang snying rjes gang 'dul ba :
sangs rgyas yon tan rdzogs mdzad pa :
dbang dang byin rlabs thob par shog :
hU~M:
sangs rgyas kun gyi ye shes thugs :
thugs kyi dbyings su bdag skyed cig :
thabs kyi spyod pas 'gro don du :
byams dang snying rjes gang 'dul ba :
sangs rgyas yon tan rdzogs mdzad pa :
dbang dang byin rlabs thob par shog :
de nas dpa' bo chen po yis :
zhi rgyas dbang dang mngon spyod kyi :
phrin las rnam bzhis 'gro ba'i don :
ma lus par ni brtson par gyis :
chos kyi 'khor lo rab tu skor :
zhi ba'i 'khor lo rab tu skor :
rin chen 'khor lo rab tu skor :
pad+ma'i 'khor lo rab tu skor :
las kyi 'khor lo rab tu skor :
sna tshogs 'khor lo rab tu skor :
nyon mongs 'khor ba'i dmag dpung choms :
gsang chen thig le'i las la sbyor :
e ma ho :
ya ma ya :
bud+d+ha :
badzra :
rat+na :
pad+ma :
karma :
sarba tsakra a b+hi Shiny+tsa tu mAM:
de ni phur pa phrin las rol pa'i rgyud lung man ngag yongs su rdzogs pa rang don nyams len /
gzhan don 'chad spel /
bsnyen sgrub las kyi sbyor ba mtha' dag la dbang bar rjes su gnang ba yin no //
slar yang mngon spyod gdab pa'i phrin las kyi rjes su gnang ba'i slad du /
phur pa 'di nyid srung ba'i don du klad la lan gsum :
zlog pa'i don du rked par lan gsum bskor zhing :
bsad pa'i phyir du lan gsum dril te dgra dang bgegs la 'debs pa'i mos pas dzapa? dbyangs lhan cig tu gsung bar zhu :
sras phur gtad la /
dpon slob lhan cig tu dzapa? dbyangs bya zhing phur skor byed du gzhug la dbyangs dang bcas pas /
hU~M:
dpal chen rdo rje gzhon nu'i sku :
'khor lo rgyas 'debs dpal ldan ma :
thugs las sprul pa'i khro bo bcu :
dbyings las skyed pa'i khro mo bcu :
sprul pa khra thabs nyi shu'i tshogs :
'dzin sdom 'gugs 'debs sgo ma bzhi :
gsod sdom dkyil 'khor lha yi tshogs :
bgegs 'dul bka' srung bcas pa yis :
'bras bu ye shes chen po sbyin :
ci 'dod don grub dbang thob shog :
A+oM badzra kI li kI la ya :
maN+Da la badzra dz+nyA na karma a b+hi Shiny+tsa A:
hU~M:
gru gsum mthing nag e yi dkyil 'khor nas :
sangs rgyas 'dus pa'i sras mchog kI la ya :
kha dog sna tshogs gcer bu ral pa can :
gti mug dregs pa can gyi snying la thobs :
nga rgyal dregs pa can gyi snying la thobs :
'dod chags dregs pa can gyi snying la thobs :
phrag dog dregs pa can gyi snying la thobs :
zhe sdang dregs pa can gyi snying la thobs :
A+oM bud+d+ha rat+na pad+ma karma badzra kI li kI la ya :
sarba big+h+nAn baM hU~M phaT:
a b+hi Shiny+tsa A:
me tog 'thor la shis brjod dang rten snying gis rab tu gnas /
de ltar na yang zab phur sgrub thugs kyi nying khu'i don dbang nor bu'i snying po legs par thob pa yin pas sogs mtshams sbyar nas dam tshig bsgrag gzung dang gtang rag maN+Dal 'bul /
dam bca' zhal gyis bzhes pa 'di'i rjes zlos /
e ma ho :
gtso bo rdo rje cher 'dzin pas :
ci ltar bsgos pa de bzhin du :
bdag gis khur chen khur nas ni :
bla med theg chen chos 'khor bskor :
gsang sngags go 'phang bla med pa :
deng bdag skyes thob 'bras bu yod :
d+harma sid+d+hi hoH
bka' drin che lags :
zhes brjod du gzhug
/dge bsngo byas la slob ma gyes /
dkyil 'khor gyi rjes rim tshogs la rol zhing lhag ma chad brtan rta bro gtang rag mchod bstod nongs bshags bsdu ldang dge bsngo bkra shis mtha' rgyas su bya'o //
bdud dpung sder bcas 'joms la ches dpa' zhing //
grub gnyis sgrub pa'i mod la stsol mdzad pa //
dpal gyi smin byed mchog 'dis bdag gzhan kun //
lhun grub rig pa 'dzin la sbyor byed shog
/ces pa'ang gter gzhung nyid la gzhan 'gres kha skong mang pos ma bslad par bklag chog nyid du 'du gsum pa pad+ma gar gyi dbang phyug rtsal gyis dpal spungs yang khrod kun bzang bde chen 'od gsal gling du sbyar ba dge legs 'phel //

//
