@#:
rdzogs chen ma rgyud mkha' 'gro gsang ba lam khyer las :
bla ma brgyud pa'i bka' babs nang gi lo rgyus bzhugs :
na mo gu ru d+he wa DA ki nI:
sangs rgyas bstan pa'i snying po :
rgyud sde kun gyi yang bcud :
bka' rdzogs pa chen po la :
bskyed pa ma hA yo ga :
lung a nu yo ga :
'bras bu a ti yo ga dang gsum du yod pa las :
phyi skor lta ba gtso bor ston pa sems sde'i skor :
nang mtshon tshig gsal bar ston pa klong sde'i skor :
gsang ba man ngag gi skor la brda phran brgya dang rtsa brgyad yod pa las :
rgyud lung man ngag gsum du phyes te :
rgyud 'bum phrag drug cu rtsa bzhi'i bcud bsdus pa'i snying po :
klong gsal nyi ma 'bar ma'i rgyud kyi snying po man ngag tu dril ba :
mkha' 'gro kun gyi snying khrag :
o rgyan pad+ma'i thugs bcud :
ye shes mtsho rgyal gyi nyams len :
'di yid ches shing khungs btsun pa bla ma brgyud pa'i rnam thar :
gter 'byung bsdus pa :
ma rgyud mkha' 'gro gsang ba lam khyer gyi lo rgyus ni :
de yang slob dpon ma kun dga' 'bum de nyid 'on bkra shis yang dgon du :
rdzogs pa chen po mkha' 'gro klong gsal nyi ma'i rgyud sgom zhing bzhugs yod pa la :
nub cig srod 'khor tsa na :
nam mkha' nas sgra zhig byung ste :
kye skal ldan las can ma khyod :
sgrags yang rdzong shel gyi 'od gsal phug ces bya bar :
lo bdun :
zla ba bdun :
zhag bdun :
za ma bdun sgrub pa mdzod cig :
DA ki'i lung bstan dang mkha' spyod du bgrod pa yong ngo zer ba zhig byung nas gar song cha med par yal nas song ngo :
de nas slob dpon ma kun dga' 'bum gyis yang rdzong shel gyi 'od gsal phug tu sgrub pa mdzad cing bzhugs pas :
rmi lam bzang ba zhig gi rtags kyang ma byung bar :
da ni lo dus :
zla dus :
zhag dus :
za ma'i dus kyang sang zhogs kyis thon pa yin :
DA ki'i lung bstan ni min pa 'dra :
mi ma yin gyi bar chad rtsom mkhan zhig yin pa 'dra snyam nas :
skyo shas drag po zhig skyes te :
sang 'gro dgos snyams nas :
de nub nyal ba'i tho rangs khar bla ma'i rnal 'byor zhig sgom zhing yod tsa na :
nam mkha'i dbyings nas 'di lta bu'i sgra zhig thos so :
khams gsum 'gro ba rigs drug ma nam mkha' dang mnyam pa'i sems can thams cad :
snang stong gi bla ma sangs rgyas mkha' 'gro la skyabs su mchi :
zhes pa'i sgra zhig byung bas :
de ma thag tu dad pa dang mos gus kyis rig pa dran med du brgyal nas gda' bas :
'byung bzhi sgyu lus ni brag phug tu lus :
rig pa stong gsal ni mkha' spyod bde chen chos 'byung gi pho brang na ye re seng nge slebs 'dug pas :
pho brang de yang dbus bai DUr+Ya mthing ga las grub pa :
sgo'i re bzhi rgyal po chen po bzhi la byas pa :
ma them klu chen po brgyad la byas pa :
ya them gza' chen po brgyad la byas pa :
nang thams cad rin po che sna tshogs las grub pa :
rta babs du mas brgyan pa zhig mthong byung bas :
yum rdo rje phag mo de ni pho brang gi dbus na mi ro'i rtsig pa chen po zhig brtsigs nas de'i steng na sku gzi brjid dang ldan par bzhugs 'dug pas :
de la mkha' 'gro bye ba 'bum gyis bskor nas ma rgyud yongs rdzogs kyi dbang mdzad pa dang :
tshogs 'khor chen po mdzad kyin 'dug pas :
nga ni mkha' 'gro'i gzi brjid kyis 'jigs pa dang sngangs pa'i rnam pa zhig byung ste :
'on kyang gtso mo'i drung du phyin nas phyag gsum phul :
bdag la yang dbang dang tshogs skal gnang bar zhu zhus pas :
gtso mo'i zhal nas DA ki ma khyod dang nga gnyis 'du 'bral med de :
khyod la 'jig rten mi'i dri ma yod pas :
khyod kyis nga ngo ma shes pa yin :
sngangs pa dang 'jigs skrag mi dgos :
DA ki ma 'di rnams khyod kyi zla bo yin gsungs :
nga ni phyi ltar du sangs rgyas mkha' 'gro zhes kyang zer :
nang ltar du khros ma nag mo zhes kyang zer :
gsang ba ltar du chos dbyings ye shes kyi mkha' 'gro zhes kyang zer :
skal ldan ma khyod nyon cig :
bod kha ba can gyi mi rnams ma rig gti mug gi dbang du song nas :
'khor ba dang ngan song gsum gyi rgyu grub nas thar med dmyal bar 'gro ste :
de rnams la gti mug snang stong du khyer ba'i dbang dang gdams pa thams cad khyod la ster ba yin pas sems can thams cad bde ba la khod cig :
zhib par shog ser nang du ltos shig gsungs so :
sa ma ya :
rgya rgya rgya :
de nas gtso mo'i zhal nas :
da dung pho brang shar la ltad mo byed cing gdams pa zhus shig gsungs pa dang :
sgo ma lcags kyu ma zer ba gcig gis :
skal ldan ma pho brang gi shar du ltad mo la gshegs so zer nas phyin pas :
shar chos 'byung dkar po'i gzhal yas :
phyi rin po che dung las grub pa :
nang rin po che sna tshogs las grub pa zhig gi dbus na :
gtso mo bde chen dkar mo zer ba :
mi ro'i gdan steng na sku gzi brjid dang ldan pa gcig :
rgyan dbus kyi gtso mo dang mthun par bzhugs 'dug :
de la 'khor du dkar mo 'bum gyis bskor nas :
shar zhi ba'i dbang dang tshogs 'khor mdzad kyin 'dug pas :
der bdag la yang dbang dang tshogs 'khor gyi skal ba zhu zhus pas :
gtso mo'i zhal nas :
skal ldan ma khyod nyon cig :
nga phyi ltar du rdo rje mkha' 'gro zhes kyang zer :
nang ltar du bde chen dkar mo zhes kyang zer :
gsang ba ltar du me long ye shes kyi mkha' 'gro zhes kyang zer :
skal ldan ma khyod nyon cig :
bod kha ba can gyi mi rnams nyon mongs zhe sdang gi dbang du song nas :
dmyal ba thar med du ltung bar 'dug pas :
sems can de rnams la mkha' spyod bde chen du 'gro ba :
zhe sdang lam du khyer ba rig stong dbyer med kyi gdams pa 'di ster ba yin pas :
'gro ba rnams bde ba la khod cig :
zhib par shog ser nang du ltos shig gsungs so :
sa ma ya :
rgya rgya rgya :
de nas shar gyi gtso mo'i zhal nas :
da khyod rang lho phyogs kyi pho brang la ltad mo gyis gsung :
sgo ma zhags pa ma zer ba gcig gis :
skal ldan ma lho'i pho brang la ltad mo gshegs zer nas khrid byung bas :
lho phyogs chos 'byung ser po'i pho brang :
phyi rin po che gser las byas pa :
nang rin po che sna tshogs las grub pa zhig 'dug :
pho brang de'i dbus na :
mi ro'i gdan steng na gtso mo ser mo don grub zer ba :
sku gzi brjid dang ldan pa gcig :
rgyan dbus kyi gtso mo dang mthun par bzhugs pa :
de la 'khor ser mo 'bum gyis bskor nas :
lho phyogs rgyas pa'i dbang dang tshogs 'khor mdzad kyin 'dug pa la :
der bdag gis kyang dbang dang tshogs 'khor gnang bar zhu zhus pas :
gtso mo'i zhal nas :
skal ldan ma tshur nyon cig :
nga phyi ltar du rin chen mkha' 'gro zhes kyang zer :
nang ltar du ser mo don grub ces kyang zer :
gsang ba ltar du mnyam nyid ye shes kyi mkha' 'gro zhes kyang zer :
skal ldan ma khyod nyon cig :
bod kha ba can gyi mi rnams nyon mongs nga rgyal gyi dbang du song nas thar med ngan song gsum du 'gro bar 'dug pas :
de rnams la nga rgyal bde stong du khyer ba'i gdams pa 'di ston la :
bde chen mkha' spyod du khrid cig :
zhib par shog ser nang na yod do gsungs :
sa ma ya :
rgya rgya rgya :
de nas lho'i gtso mo'i zhal nas :
nub kyi pho brang la ltad mo 'dra mdzod :
dbang dang gdams pa zhus zer ba dang :
sgo ma lcags sgrog ma zer ba gcig gis :
skal ldan ma pho brang nub phyogs la ltad mo la gshegs zer nas phyin pas :
pho brang phyi pad+ma rA ga las grub pa :
nang rin po che sna tshogs las grub pa zhig 'dug :
pho brang de'i dbus na mi ro'i gdan steng na :
gtso mo dmar mo sgra sgrog zer ba :
sku gzi brjid dang ldan pa :
rgyan dbus kyi gtso mo dang mthun pa gcig bzhugs 'dug :
de la 'khor dmar mo 'bum gyis bskor nas :
nub phyogs dbang gi dbang dang tshogs 'khor mdzad kyin 'dug pas :
der bdag la yang dbang dang tshogs kyi skal ba zhu zhus pas :
gtso mo'i zhal nas :
skal ldan ma khyod nyon cig :
nga ni phyi ltar du pad+ma mkha' 'gro zhes kyang zer :
nang ltar du dmar mo sgra sgrog ces kyang zer :
gsang ba ltar sor rtog ye shes kyi mkha' 'gro zhes kyang zer :
skal ldan ma khyod tshur nyon dang :
bod kha ba can gyi mi rnams nyon mongs 'dod chags kyi dbang du song nas :
thar med ngan song sgrub par 'dug pas :
sems can de rnams mkha' spyod bde chen du khrid pa la :
'dod chags lam du khyer ba gsal stong dbyer med kyi gdams pa 'di skal ldan ma khyod la ster ba yin pas :
'gro ba la phan thogs par gyis shig :
zhib par shog ser nang du ltos shig gsungs :
sa ma ya :
rgya rgya rgya :
de nas nub kyi gtso mo'i zhal nas :
skal ldan las can ma khyod :
byang gi pho brang la ltad mo gyis :
gdams pa zhus zer ba dang :
sgo ma dril bu ma zer ba gcig gis :
skal ldan ma khyod byang phyogs la ltad mo la 'gro zer nas phyin pas :
pho brang gi phyi in+d+ra nI la las byas pa :
nang thams cad rin po che sna tshogs las grub pa zhig 'dug :
pho brang de'i dbus na :
mi ro'i gdan steng na :
gtso mo sna tshogs mthar phyin zer ba :
sku gzi brjid dang ldan pa :
rgyan dbus kyi gtso mo dang mthun pa gcig bzhugs 'dug :
de la 'khor sngon mo 'bum gyis bskor nas :
byang phyogs drag po'i dbang dang tshogs 'khor mdzad kyin 'dug pas :
der bdag la yang dbang dang tshogs 'khor gyi skal ba zhu zhus pas :
gtso mo'i zhal nas :
skal ldan ma khyod nyon cig :
nga ni phyi ltar las kyi mkha' 'gro zhes kyang zer :
nang ltar du sna tshogs mthar phyin zhes kyang zer :
gsang ba ltar du bya grub ye shes kyi mkha' 'gro zhes kyang zer :
da ni bu mo khyod tshur nyon dang :
bod kha ba can gyi mi rnams ni :
nyon mongs khong khro phrag dog gi dbang gis :
thar med ngan song grub par 'dug pas :
sems can de rnams bde chen mkha' spyod kyi gnas su khrid par byed pa la :
phrag dog lam du khyer ba rig pa grags stong dbyer med du khyer ba'i gdams pa 'di :
skal ldan ma khyod la ster ba yin pas :
'gro ba la phan thogs par gyis shig :
zhib par shog ser nang du gsal lo gsungs :
sa ma ya :
rgya rgya rgya :
de nas byang gi gtso mo'i zhal nas :
bu mo khyod da dung dbus chos 'byung gru gsum gyi gzhal yas su :
sku gsum gyi mkha' 'gro dang ye shes mkha' 'gro'i rigs rnams la dbang dang :
gdams pa zhus shig zer ba dang :
zhing skyong gi DA ki ma gnyis kyis khrid nas phyin pas :
gru gsum dmar nag gi gzhal yas su :
rtog med ro'i gdan steng na :
dbus su rdo rje phag mo bzhugs :
g.yas na rdo rje rnal 'byor ma bzhugs :
g.yon na ye shes mtsho rgyal bzhugs 'dug pa la :
de rnams la DA ki ma bye ba 'bum gyis bskor nas :
gsang sngags bla med kyi dbang dang tshogs 'khor mdzad kyin 'dug pas :
bdag la yang dbang dang tshogs kyi skal ba zhu zhus pas :
rdo rje phag mo'i zhal nas :
skal ldan ma khyod nyon cig :
khyod ni nga'i sku'i sprul pa yin :
rnal 'byor ma'i gsung gi sprul pa yin :
mtsho rgyal gyi thugs kyi sprul pa yin te :
khyod dang nged gsum 'du 'bral med :
'on kyang DA ki bye ba 'bum yang nga'i sprul par ma gyur pa ni gcig kyang med :
da ni skal ldan ma khyod ma yengs par tshur nyon cig :
bod kha ba can gyi mi rnams ni 'khrul snang dang log lta che bas :
dug lnga ye shes su khyer ba'i gdams pa 'di chongs shig gsungs :
rnal 'byor ma'i zhal nas :
kha ba can gyi mi rnams rnam rtog rags pas :
rnam rtog chos skur khyer ba'i gdams pa 'di chongs shig gsungs :
ye shes mtsho rgyal gyi zhal nas :
kha ba can gyi mi rnams ni 'byung bzhi'i lus la gces 'dzin che bas :
sgyu lus tshogs 'khor gyi gdams pa 'di chongs shig gsungs :
de nas pho brang khyams kyi mkha' 'gro yongs rdzogs kyi zhal nas :
skal ldan ma khyod ma yengs par tshur nyon dang :
kha ba can gyi mi rnams gti mug gnyid dad che bas :
gti mug 'od gsal du khyer ba'i gdams pa 'di chongs shig gsungs :
bod kha ba can gyi mi rnams le lo che zhing sgom long mi 'byung bas :
rig pa mkha' spyod du 'pho ba'i gdams pa 'di chongs shig gsungs :
bod kha ba can gyi mi rnams tshe 'di la 'khor ba dang ngan song gi sdug bsngal bsags nas :
bem rig bral tsa na 'jigs snang gshin rje'i sngangs skrag yod pas :
bar do lam du khyer ba'i gdams pa 'di chongs shig gsungs :
de nas yum rdo rje phag mo'i zhal nas :
skal ldan ma las 'phro can khyod :
mos gus dung pa gyis shig gsungs :
gsang sngags ma rgyud kyi dbang dang :
bka' thams cad rdzogs par gnang ngo :
de nas rdo rje phag mo'i gsung nas :
bu mo khyod kyi gsang mtshan DA ki ma tsakra zhes su grags so :
da bu mo khyod rang nyal ba'i g.yas zur de na pha bang sbal pa 'dra ba g.yag tsam gcig yod :
de nas mar la khru gang brkos pa'i sar :
lcags kyi gwa'u'i nang na gsang mdzod yod :
de nas mda' gang tsam na dngul gyi gwa'u'i nang na gsang khrid yod :
de nas 'dom gang tsam na rdzogs chen ma rgyud mkha' 'gro gsang ba lam khyer gyi lo rgyus :
gzhung khrid :
bka' lung :
lag len :
lung bstan dang bcas pa yod :
'dir thob pa las rgyas pa shog ser dang bcas pa :
ye shes mtsho rgyal gyis smon lam btab nas gter du sbas yod pas :
de khyod kyis thon la :
lung nas zin pa'i rnal 'byor pa dung mtsho ras pa zer ba gcig yod pas :
de la bka' lung man ngag dang bcas pa byin cig :
des kyang skyes bu las 'phro yod pa :
sngar nas lung nas zin pa gcig yod pas de la ster du chugs :
des skal ldan yongs la spel cig :
'gro ba sems can rnams la phan thogs par yod pas :
mthong thos dran gsum grol ba :
ma bsgom par sangs rgya ba'i gdams pa 'di :
ma dang mkha' 'gro'i tshogs la gsol ba thobs :
DA ki chos skyong rnams la tshogs 'khor bsham :
gzhi bdag dang gter bdag rnams la gtor ma bshams la bden pa brdar :
las 'phro yod pas skad cig yud cig la gnang bar nges so :
zhes gsungs nas :
mkha' 'gro'i tshogs thams cad chos dbyings bde ba chen po'i ngang la bzhugs so :
de nas slob dpon ma kun dga' 'bum des nyi dros 'da' tsa na gzim mal du gnyid sad pa bzhin byung :
lus sems gnyis la bde stong gi nyams bzang po yang skyes so :
de nas ma dang mkha' 'gro'i tshogs la gsol ba btab :
DA ki dpa' mo'i tshogs la tshogs 'khor bsham :
chos skyong gter bdag rnams la gtor ma phul :
gzhi bdag lha 'dre rnams la bden pa brdar nas :
skal ldan ma kun dga' 'bum gyis dmod pa bor ba ni :
nga ye shes mkha' 'gro'i sku gsung thugs kyi sprul pa yin na :
pha bong 'di rdza ma'i kha gcod bshus pa bzhin shog cig byas pas :
ci lta ba bzhin byung ngo :
de nas nam mkha' dang bar snang thams cad 'ja' 'od kyis gang ba dang :
DA dril dang rol mo'i sgra bsam gyis mi khyab pa byung bas sgrags phu mda' med pa'i mi rnams dang :
bsam yas :
'on :
yar lung :
gro ngal :
gzhung la sogs pa nas :
mi che ba la bla ma slob dpon :
dge bshes :
dpon skya :
mi dpon dang :
chung ba la sprang po ngan long la sogs pa'i khrom dmar nag 'khrugs pa yod pas :
thams cad kyis mthong bar byung bas kun yid ches nas :
ye shes mkha' 'gro'i sprul pa gter ston ma kun dga' 'bum du grags so :
phyogs thams cad nas 'bul ba dang zhabs tog byed mkhan dang :
chos dang gdams ngag zhu ba la mi drag zhan 'bring gsum gyi chos zhu bsam gyis mi khyab pa byung ngo :
de nas 'on bkra shis yang dgon du sgrub pa dang mtshams la lo gsum bzhugs nas :
de nas dbus gtsang la 'gro don phyogs med du mdzad do :
rdzogs chen mkha' 'gro gsang ba lam khyer gter nas bton pa'i lo rgyus so ///
/de nas rnal 'byor pa dung mtsho ras pa de nyid skye sa dbus gtsang gi phyogs su byas /
grub pa kong long gi phyogs su brnyes /
mtsho dkar gangs kyi ra ba na bzhugs pa'i dus su /
mkha' 'gro'i lung bstan byung ste /
nam mkha'i dbyings nas /
kye /
dung mtsho ras pa khyed chos kyi skal pa len du mi 'gro'am /
'on bkra shis yang dgon na /
slob dpon ma kun dga' 'bum de dbus gtsang gi phyogs su 'gro don la 'byon dgos yod pa la /
da lta khyed la sgug kyin bzhugs yod /
khyod blo the tshom ma byed par myur du song zer ba zhig byung bas /
de mkha' 'gro'i lung bstan yin snyams nas myur du phyin pa dang /
khong khrom chos gsung gin 'dug pas /
der khyed byon pa yin nam /
nged kyis kyang khyed la sgug kyin sdod pa yin gsungs nas /
nang du bos nas /
khyed la tshogs 'khor gyi mthun rkyen ci yod gsungs /
g.yu chung bzhi dang /
gla rtsi gor gnyis yod zhus pas /
de phul cig gsungs nas phul /
da nang nas tshogs 'khor shoms shig gsungs /
de nas skal ldan bu khyod nyon cig
/rdzogs chen mkha' 'gro gsang ba lam khyer zhes bya ba /
ma bsgom par sangs rgya ba /
mthong grol /
thos grol /
'di khyod la gtod cig gsungs pa mkha' 'gro'i lung bstan yod pas /
gdams pa 'di nyams su longs shig gsungs nas /
shog ser /
bka' lung /
lag len la sogs pa gnang nas /
lo rgyus nang na yod pa bzhin /
rtags dang mtshan ma can zhig yod pas /
de la bka' lung rjes gnang dang bcas pa byin cig
/des sems can la phan thogs pa yod do gsungs /
de nas kho bo nyi ma rang grol nga /
spang po o ma'i ri khrod na yod pa'i dus su /
lho rgyud nas bya bral ba gsum byung bas /
de la gtam dris te /
gnas chen du tsam bskor /
bla ma bzang po ji tsam mjal byas pas /
khong gsum na re /
bla ma dang gnas ngo mtshar che ba /
mon gnas khyung rdzong gangs ra na /
dung mtsho ras pa zer ba zhig bzhugs 'dug
/de la dad pa song zer bas /
de rang la dran med kyi dad pa thob /
de nas the tshom ma byas par thal le bud phyin pas /
sum mkhar chag stod du sleb /
der dri rtog la sogs pa btang nas mjal du 'gro bsam tsa na /
bla ma'i mnal lam du bu mo lnga byung nas /
rdzogs chen ma rgyud mkha' 'gro gsang ba lam khyer len mkhan zhig sum mkhar na slebs yod /
kho blo la the tshom 'dug pas bsur 'gro zer ba zhig byung ba dang /
de mkha' 'gro'i lung bstan yin snyams nas byon pa dang /
nga dang mjal bas /
bla ma'i gsung nas /
gnas skor ba la yang byon /
nga'i gdams pa'i bdag po khyed yin pa /
nga la mkha' 'gro'i lung bstan yang byung /
shog ser gyi nang na yang gsal por 'dug gsungs pa dang /
byon nas /
rdzogs chen mkha' 'gro gsang ba lam khyer gyi bka' lung lag len la sogs pa tshang ma zhus pas /
khong gis gsung nas /
khyod kyi chos skal yin pas skal ldan las can yongs la spel cig gsungs so //
de nas kho bo nyi zla 'od zer bdag
/smon lam ma log dam chos dar ba'i sar skyes kyang las kyi lhag ma cung zad la brten nas /
'khor ba'i 'du 'dzi la lo nyi shu rtsa lnga'i bar du yengs /
drag zhan 'bring gsum gyi go ra 'grims /
lo nyi shu rtsa lnga lon pa'i dus su /
mi dpon drag cing che bar 'dod pa rnams dang /
bslab shes yon tan gyis brgyan pa'i mkhan po sogs drag mgo rnams kyang /
so so rang rang gi 'dod pa cung zad re la brten nas chos phyogs kyi dam tshig dang sdom pa thams cad chu la 'bo /
'jig rten phyogs kyi ngo tsha khrel gzhung bzang po rnams rgyab tu bskyur te /
phyogs cha dang sde ris bzung nas /
nang du dme 'khrug byed pa dang /
yul rnams khrag mtshor dkrugs nas /
snyigs ma'i sems can mi lus thob pa rnams la yang bde ba'i go skabs skad cig tsam mi 'dug pas /
rang gi bsam mno la /
ga re sems dang 'dres pa'i chos shig ma byung na /
gang la yang dgos pa mi 'dug pas /
da ni phyogs med bya btang gi bla ma zhig btsal nas gdams pa zab mo gcig zhu /
phyogs med kyi ri khrod cig 'grim dgos par 'dug snyams nas /
mi 'ga' zhig la phyogs med bya btang gi bla ma ci 'dra yod ces dris pas /
yid ches pa zhig ma byung /
nub gcig dkon mchog la gsol ba btab ste dmod bor nas nyal bas /
nam tho rengs khar rmi lam du /
bu mo gzhon pa 'ga' zhig bro 'khrab cing /
de ring bya btang gi bla ma'i mtshan thos pa 'dug
/las can rnams mjal ba la 'gro zer ba zhig rmis /
dga' ba'i ngang nas gnyid sad de /
de ring mi su byung yang skad cha legs par 'dri dgos snyams nas /
lam so 'gag tu bsgugs pa las /
tsA ri phyogs nas yong zer ba'i bya btang de 'dra byung ste /
de kun mthong ba tsam gyis yid spro sing ba byung /
nang du khrid nas tsha ba la sogs bza' btung gya nom pa drangs te /
khyed rnams kyis gnas gang tsam bskor /
bla ma du tsam mjal /
bya btang gi bla ma ngo mtshar che ba su mjal /
zhes dris pas /
nged rnams kyis dbus gtsang dang /
dwags kong phyogs kyi gnas dang bla ma mang po mjal te /
kong po mon gnas bya ba na bya btang nyi ma rang grol zer ba zhig bzhugs 'dug pas /
mos pa de la song zer /
der sems la spro dga' dpag tu med pa skyes te /
de nas cha rkyen gang 'dzom khyer nas kong po phyogs la the tshom med par phyin pas /
mon gnas su bya btang nyi ma rang grol dang mjal bas /
zhal mthong ba tsam la sa dang po thob pa'i dga' ba skyes /
phyag rten phul nas /
thugs brtse bas rjes su 'dzin par zhus pas /
bla ma'i gsung nas /
bu sleb pa legs so /
khyod ni thugs kyi rang bzhin te /
kho bo'i gdams pa'i bdag po yin //
tsab tsub ma mang rtse gcig sgril //
zab mo'i gdams pa bstan par bya //
zhes gsungs nas skra bcad /
ming yang nyi zla 'od zer du btags /
gdams pa zab mo rnams rim gyis bka' drin bskyangs nas /
gsang ba'i lo rgyus na yod pa bzhin /
bud+d+ha'i rim pa lung du ston //
gsang sngags zab mo snying ltar 'chang //
zhes gsungs nas /
ma rgyud gsang ba lam khyer gyi bka' gtad /
lung bstan /
phyag len dang bcas pa gnang nas /
sems can la phan thogs pa gyis gsungs nas /
thugs brtse bas rjes su bzung ba'o //
de nas sangs rgyas 'od zer bdag la /
sngon gyi smon lam gyi thugs rjes /
rang skyes tsam nyid nas rjes su bzung ste /
lo brgyad kyi thog tu chos sgor zhugs /
rje btsun nyi zla 'od zer   sUr+Ya tsan+d+ra zer /de nyid kyi bka' drin bstsal nas ming yang sangs rgyas 'od zer du btags te /
khyod kyis nga yi chos kyi bdag po gyis gsungs nas /
thugs brtse ba chen pos ma rgyud gsang ba lam khyer la sogs pa gdams pa rnams bum pa gang byos gnang /
grogs mched gong ma mang du yod na'ang /
bdag nyid la thugs brtse bas gdams pa yongs rdzogs su sku drin bskyangs shing /
rang nyid kyang bla ma dge ba'i bshes gnyen mang rabs mjal dus /
thams cad la mos pa cher byung na'ang /
rje btsun sUr+Ya tsan+d+ra kho na la mos par byung zhing /
'on kyang bla ma gzhan thams cad khong gi sprul pa yin bsam pa byung /
bla ma'i gsung nas /
khyod la slob ma bud+d+ha'i ming can 'byung bas /
bud+d+ha'i rigs rgyud gsum mam /
bzhi'i bar du mkha' 'gro'i bka' rgya yod pas /
lung bstan byung ba'i gang zag la yang bud+d+ha'i ming gis brgyan par gyis /
des sgrub brgyud kyi bstan pa dar bar yong /
chig brgyud kyi bka' mkha' 'gro'i snyan brgyud rnams la yang dpe rgyud dam du gyis /
las can gyi skyes bu byung na /
gcig gam /
gnyis sam /
gsum tshun la gdams pas phan par gyis /
gang zag gi snod brtags pa gal che /
gsang sngags bcud kyi yang mchog 'di //
seng ge dkar mo'i 'o ma bzhin //
rin chen snod du blugs pa gces //
zhes gsungs pas /
de la phyi nang gsang gsum gyi brtags pa lung bstan dang mthun par gyis /
mkha' 'gro bka' srung rnams kyis kyang rjes su gzung dgos pas /
gsang sngags kyi chos zab mo rnams 'chal du ma 'jug cig
/snod ldan gyi slob ma rnams brtse bas rjes su zungs /
gsang sngags kyi chos spyod shes na sgrub brgyud kyi bstan pa je dar la 'gro ba yin gsungs nas /
bka' yi gtad rgya lung bstan dang bcas te thugs brtse ba chen pos rjes su bzung ba'o //
de nas mtshungs med rin po che sangs rgyas 'od zer de nyid kyis /
bdag sangs rgyas brtson 'grus rjes su bzung ba yin te /
de yang bu tsha chung ngu'i dus na /
tshe dpag med /
phyag rdor /
phur pa /
phag mo la sogs pa'i dbang dang byin rlabs dpag tu med pa gnang zhing /
'di las can gyi skyes bu 'gro ba la phan thogs pa zhig yong bar 'dug gsungs nas thugs brtse bas bskyang zhing /
gzhon nu la rab tu byung ba mdzad /
bud+d+ha'i ming can lung du ston gsungs pa de khyod yin gsungs nas /
ming yang sangs rgyas brtson 'grus su btags /
de nas slob gnyer gyis gsungs nas /
phyag na rdo rje dregs pa kun 'dul /
bka' brgyad gter kha gong 'og
/bla ma /
yongs rdzogs /
thugs rje chen po //
ma mo //
phur pa /
gshin rje la sogs pa dang /
bde mchog
/dgyes rdor /
gsang 'dus /
kun rig la sogs pa rnams kyi dbang /
sgrub thabs /
cho ga las tshogs dang bcas pa gnang nas /
dkyil 'khor bris thig
/gar 'cham dbyangs gsum la sogs pa phyag len la 'debs par mdzad pa rnams ma rmongs par bslab pas myur du shes /
phyag chen /
chos drug
/zhi byed /
gcod yul sogs pa gsar ma'i chos skor rnams dang /
rdzogs pa chen po la bka' ma /
gter ma /
phyi skor /
nang skor /
gsang skor /
yang gsang bla med thig le'i skor la sogs pa /
stod gter /
smad gter /
bar gter la sogs pa rnams kyi smin byed dbang /
grol byed khrid /
ngo sprod phyag len rnams yongs su rdzogs pa dang /
khyad par du rdzogs chen ma rgyud mkha' 'gro gsang ba lam khyer gyi chos skor rnams tshang bar gnang nas /
bdag la gang yod kyi chos rnams thams cad bum pa gang byo'i tshul du sba bsri med par khyod la song yod pas /
rang gzhan gyi don rgya chen po'i go cha cher gon la tshe 'di blos btang ba'i sgrub pa snying por gyis shig gsungs /
bdag gis kyang bla ma'i gsung bzhin du /
tsa ri /
byar /
rong /
gnyal /
lo ro la sogs pa'i gnas chen dang ri khrod rnams su sgrub pa kho na la brtson par byas /
slar yang dbus gtsang gi phyogs su 'gro bar zhus pas /
dbus gtsang gi phyogs su 'gro na yang song /
khyod rang yid ches pa'i chos shig dang 'phrad yong bar 'dug gsungs nas bka' gnang /
de nas 'gro khar khyod la nga'i rgyal tshab re ba yin pas 'dir sdod cig gsungs nas /
bzhugs gdan lnga brtsegs pa'i steng du bzhag
/gsol zhal sder bcud kyis bkang ba gnang /
kha dog lnga tshang ba'i dar kha lnga dang /
rdo rje dril bu rnams gnang nas /
phyag nas 'thor te /
nga'i shul khyod kyis 'dzin dgos pa yin pas /
dgon gong 'og rnams kyi bdag rkyen /
grwa bu slob yon bdag rnams kyi skyong bran gang drag nas gyis /
khyod la las can gyi slob ma mang du yod pas /
de rnams la rang rang gang la gang mos kyi chos kyis tshim par byed pa dang /
khyad par rdzogs chen ma rgyud mkha' 'gro gsang ba lam khyer 'di /
nged rang bkra shis dgon gsar ba'i pha chos yin pas /
snod ldan rnams la dam ma drags pa /
snod med rnams la yang ma drags pa'i ngos nas 'gro ba la phan thogs par gyis /
dbus gtsang gi phyogs su lo gsum las ma 'gyangs par 'dir sleb pa gyis gsungs nas thugs brtse ba chen pos rjes su bzung ba'o //
de nas bla ma rin po che sangs rgyas brtson 'grus de nyid kyis /
bdag rin chen dpal 'byor rjes su bzung ba yin te /
de yang gnyal chos lung dkar po yangs pa'i rgyal khams su skye sa byas /
gzhon pa'i dus nas tshe sngon gyi bag chags sad la /
spyir chos tsam la mos shing /
khyad par du sgom sgrub kho na la mos /
de'i nang nas spyan ras gzigs kyi mtshan thos pa'am /
sku 'dra mthong na ba spu zing zing ba yong ba zhig yod de /
de'i phyir lo bcu bdun la chos la phyin te /
dpal 'brug gi sgrub sder slebs /
'brug pa rin po che dang mjal /
sangs rgyas dngos kyi 'du shes skyes /
phyag chen /
chos drug
/ro snyoms la sogs pa /
'brug pa'i chos skor thams cad zhus /
sgom gyi skye tshul la rin po che yang mnyes par byung /
tshe blos btang gi sgrub pa kho na byas pas /
phyag rgya chen po'i lta sgom spyod 'bras la rang yang nges shes skyes /
bla ma gzhan yang mang du bsten cing gdams ngag gi sgro 'dogs legs par bcad /
lo bcu gsum gyi bar du 'brug tu bsdad /
de nas gnyal chos lung dkar po yangs pa'i sa la phyin pas /
bla ma rin po che rtsa 'bor ba sangs rgyas brtson 'grus de nyid /
zhag re yar la byon nas skyo ma'i mchod rten bzhengs /
zhag re mar la byon nas snang 'gro'i gtsug lag khang bzhengs par mdzad pa'i dus /
skyo ma'i mchod rten gyi rab gnas kyi nyin dbang gnang ba'i dus su mjal bas /
gang nas yin gsungs /
'di ltar yin gyi lo rgyus rnams zhib tu zhus te /
bla ma rin po che nyid bka' rdzogs pa chen po'i bdag por 'dug pas /
bdag la rdzogs pa chen po'i chos shig thugs la 'dogs par zhu zhus pas /
rten 'brel legs /
mdang rmi lam yang bzang /
der sdod la chang thungs gsungs nas gsol ras shig gnang byung ba /
ka pA li zed pas /
ka pA li gang byung /
lcang skrog btang bas zhal 'dzum me 'dug
/de nas dbang gi dus su /
bla ma rin po che longs spyod rdzogs pa'i cha lugs su bzhengs nas byin 'beb mdzad pa'i dus su /
bdag gi snang ba zi bun pa /
gtad med du phyam phyam 'gro ba zhig byung /
byin rlabs de dus zhugs pa 'dra snyam /
de nas sang de 'gol ba'i dus shig na sku mdun du shog gsungs /
lo rgyus rgyu mtshan rnams zhib tu 'dri ba gnang nas /
thugs mnyes mnyes mdzad /
de nas gu ru'i thugs sgrub 'dzugs pa gnang ste chos kyi sgo phye /
gzhan yang zang thal dang /
'od gsal gsang skor dang /
pad+ma snying tig dang /
'od gsal rdo rje snying po la sogs pa /
rdzogs pa chen po mang du gnang /
de nas yang skabs shig na /
rdo rje phur pa'i cho ga dkyil 'khor /
dbyangs /
'cham la sogs pa'i phyag len rnams slob gsungs /
bdag slob gnyer mi byed /
'chi khar phan pa'i sgrub pa zhig byed pas /
da dung rdzogs pa chen po'i chos sku drin skyong bar zhu zhus pas /
slob gnyer byed pa las sgrub pa sha stag byung na de rang dga' gsungs /
khyod la chos gang dgos yong gsungs nas /
bzang yul du phebs te mkha' 'gro snying tig gnang /
de nas rgyal khams la 'gro bar zhus pas /
na ning khyod dang sngon ma 'phrad dus /
sang 'phrad pa'i do nub de nga'i rmi lam la /
nga'i snying bton nas tshal pa bcu gnyis su bgos te /
tshal pa gcig dbus nas yong zer ba'i bya bral zhig 'dug pa de la byin pa rmis /
de khyod la blta bar 'dug
/nga'i gdams ngag 'di'i bdag po zhig yong ba 'dra /
da dung rgyal khams la ma 'gro bar dum gcig sdod dang /
nged bkra shis dgon gsar ba'i pha chos rdzogs chen ma rgyud mkha' 'gro gsang ba lam khyer bya ba /
shin tu zab pa zhig yod pa de khyod la ma song /
de myur du 'dzugs pa zhig yong gsungs /
'bag brgya'i khrod nas seng ge gcig yong du re ba yin /
lcog bu gcig grab gyis la /
nga gar 'gro'i rjes la shog
/nad pa'i dkor la ma 'bags pa gyis /
khyod rang ril bu 'dris par 'dug pas /
ril bu zo /
chos dang dbang rnams zhus /
dpe cha tsam chod chod chod /
gzhon pa'i dus su dka' thub dang /
dka' spyad /
sdug sgur /
snying rus chen po rgyas pas /
nam zhig de'i 'bras bu smin dus yong ba yin gsungs /
de nas gnyal smad dge ri brag tu /
'di 'phro can du snang /
