@#//
rdzogs pa chen po a ti zab don snying po'i khrid dmigs zin bris su spel ba kun bzang dgongs rgyan zhes bya ba bzhugs so //
oM swasti /
rdzogs pa chen po a ti zab don snying po'i khrid dmigs rje btsun bla ma dam pa bde chen mkha' 'gro'i gtso mo 7gar dbang mi 'gyur dpal sgron gyi ljags bshad zin bris su spel ba kun bzang dgongs rgyan zhes bya ba /
bla ma dang gnyis su med pa bcom ldan 'das dpal kun tu bzang po la phyag 'tshal lo //
blo 'das chos sku mi~X 'a~Xgyur bde chen mdangs //
mtshan dpe'i snang brnyan dpa~Xl gyi sgro~Xn ma'i skur //
yongs shar rang rig don gyi bla ma dang //
dbyer med mi 'gyur dpal gyi sgron mas skyongs //
kun khyab 'gyur med chos dbyings rdo rje'i gzis //
'khor 'das zil gyis gnon pa gter bdag gling //
rigs kun bdag po khyab bdag rdo rje 'chang //
he ru ka dpal dpa' bo spyi bos mchod //
ma dag gdos bcas phung lnga dag pa'i dbyings //
'ja' lus zung 'jug rdo rjer rgyas btab nas //
lhun grub snang bzhi zad sar 'khyol ba yi //
lam 'di'i grub mchog rnams kyang phyag gi gnas //
spang blang yongs grol chos sku ka dag gi
/dgongs pa zab gsang theg pa kun gyi rtse //
rnam gsum thugs kyi mnog chos a ti zhes //
yang gsang rdzogs pa chen po'i man ngag bcud //
kun tu bzang po'i dgongs rgyan gcig pu nyid //
zab don snying po gsang ba'i yang bcud kyi //
gdams khrid gsang ba las kyang ches gsang ba /
khyab bdag drin chen bla ma'i gsung bzhin bri //
de yang bod yul gangs ri'i ljongs kyi pad+ma 'od nges gsang 'og min o rgyan smin grol gling gi nye 'dabs mkha' spyod bde chen gling gi dben gnas su /
bdag sogs skal ldan gyi 'dus pa nyis brgya dang bdun cu skor gyi dbus su /
khyab bdag drin chen rtsa ba'i bla ma mi 'gyur dpal gyi sgron ma spros bral phyag rgya chen po'i klong las gang 'dul sprul pa'i chu zla mtshan dpe'i cha shas yongs su rdzogs pa'i rol gar gyis /
don dam ka dag gi gnas lugs rjen pa ming tshig gi brjod pa zhal sgo rdo rje'i mchu sgros la brten nas chos nyid kyi sgra skad grags stong gzhom gzhig bral ba tshangs pa'i dbyangs kyi rol mos 'di skad ces bka' bstsal te /
'o /
mar gyur nam mkha'i mtha' dang mnyam pa'i sems can thams cad kyi don du rnam mkhyen rdzogs pa'i sangs rgyas kyi go 'phang rin po che sku tshe 'di nyid la ci nas kyang 'thob par bya /
de'i ched du 'od gsal rdo rje snying po'i lam zab mo gsan nas thugs nyams su bzhes snyam pa byang chub kyi mchog tu thugs bskyed pa rgya chen po dang ldan pa'i sgo nas /
gzhan du ma yengs pa'i tshul gyis gnas kyi khang pa 'di nyid kyang 'og min mtha' bral chos kyi dbyings kyi pho brang rgya chad phyogs lhung med pa zab zhi spros pa dang bral ba'i dbus su /
rang la dam pa'i chos ston pa'i slob dpon nyid kyang gang zag rang rgyud pa'i rnam pa min par dus gsum sangs rgyas thams cad 'dus pa'i spyi gzugs bcom ldan 'das dpal kun tu bzang po'i rang bzhin can /
chos nyid don dam ye shes kyi sku la mtshan bzang po sum cu rtsa gnyis dang dpe byad bzang po brgyad cus spras pa /
gsung gzhom med rdo rje'i sgra dbyangs grags stong skye ba med pas srid zhi'i rgud pa mtha' dag sel ba'i chos kyi sgra lhang lhang sgrog par mos pa dang /
thugs zag med kyi bde bas myos te ting nge 'dzin gyi sgo brgya phrag du ma la mnyam par 'jog nus pa'i bdag nyid can dngos yin snyam pa dang /
chos gsan pa'i kun tu spyod pa'ang /
de bzhin gshegs pa'i skyes pa'i rabs kyi rgyud las /
rab tu dma' ba'i stan la 'dug
/dul ba'i dpal ni rnam par bskyed //
dga' dang dad pa'i mig gis blta //
tshig ni bdud rtsi 'thung ba bzhin //
zhes dang /
dkyil 'khor gyi cho ga rdo rje 'byung ba las /
rtog pa thams cad legs par bsdus nas ni //
shin tu bsam pa bzang pos nyan par bgyi //
brjed ngas blo la rdo rje sems dpa' sogs //
bde bar gshegs pa rnams kyis byin mi rlob //
ces gsungs pa ltar yin pas na /
dge ba'i bshes gnyen la gus 'dud drag po dang ldan pa'i sgo nas gzhan du ma yengs pa'i tshul gyis gsan 'tshal /
de la gang gsan par bya ba'i chos kyi rim par gyur pa 'di nyid ni /
'o skol rnams kyi ston pa rgyal ba thabs mkhas la thugs rje chen po dang ldan pa rnams kyis gdul bya sems can grangs med pa zhig gi bsam pa dang /
dbang po dang /
khams dang mos pa'i khyad par dang rjes su mthun pa'i zhi ba chos kyi bdud rtsi bsam gyis mi khyab pa zhig bka' bstsal par mdzad mod /
de thams cad kyang bsdu na theg pa rim dgur 'du ste /
ji skad du /
yod ni gcig las med pa la //
byung ni theg pa rim dgu byung //
zhes gsungs /
de'ang bsdu na kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje theg pa 'o //
zhes gsungs pa ltar /
rgyu la lam du byed pa rgyu mtshan nyid kyi theg pa dang /
'bras bu la lam du byed pa 'bras bu gsang sngags kyi theg pa gnyis su yod cing /
phyi ma la'ang gangs can bod kyi ljongs 'dir gsang sngags gsar rnying zhes pa'i lugs srol gnyis su grags pa las /
'dir gsar ma las spyan 'dren pa po yon bdag
/phyag bzhes kyi gtsug lag khang /
'chad pa po paN chen /
sgyur byed kyi lo tsA ba /
zhu rten gyi me tog
/brjod bya chos kyi khyad par te che ba drug ldan chos kyi sgo nas 'phags pa'i gsang sngags rdo rje theg pa rnying ma yin //
de la'ang ring brgyud bka' ma /
nye brgyud gter ma /
zab mo dag snang gi rim pa ji snyed mchis pa las /
'dir zab mo gter gyi phyogs su gtogs pa yin /
de'ang shar gter smin pa 'bras bu lta bu /
lho gter 'dril ba sdong po lta bu /
nub gter gsal ba mar me lta bu /
byang gter rgyas pa pad+ma lta bu /
dbus gter zug pa rtsa ba lta bu zhes rtsa ba'i sde tshan lnga las /
'dir ni dbus gter zug pa rtsa ba lta bu'i chos sder gtogs pa theg pa thams cad kyi snying po /
bstan pa thams cad kyi rtsa ba /
grub mtha' thams cad kyi yang rtse /
rgyud thams cad kyi rgyal po /
lung thams cad kyi gal mdo /
man ngag thams cad kyi yang snying ngam zab cha /
theg pa thams cad kyi 'phro ba'i gzhi'am bcud bsdus pa'i snying po lta bur gyur pas na dus gsum gyi bde bar gshegs pa thams cad kyi dgongs pa dang ro gcig tu gyur pa /
rdzogs pa chen po man ngag sde'i yang rtse tshe gcig lus gcig gis sku bzhi ye shes lnga'i bdag nyid /
mi slob pa'i zung 'jug chen po khyab bdag gdod ma'i mgon po bcom ldan 'das dpal kun tu bzang po'i go 'phang rin po che mngon du byed pa'i myur lam khyad par can du gyur pa /
a ti zab don snying po'i gdams pa zab mo 'di nyid kyi sgo nas skal pa ldan pa'i slob ma rnams rdzogs pa'i sangs rgyas kyi sa la bde myur sgo nas 'khrid par byed pa'i rim pa zab mo de nyid 'chad pa skabs su bab pa yin /
de lta bu'i gdams pa de ston par byed pa la'ang /
nyams len gyi sgrom du 'jug pa dang /
nyams su blang ba dngos dang /
mjug gi rim pa dang gsum du yod pa las /
dang po ni /
rtsa ba'i tshig rkang las /
bla ma slob ma'i mtshan nyid dang :
gnas dang dus dang yo byad grogs :
zhes gsungs pa ltar lnga las /
dang po 'chad pa po bla ma'i mtshan nyid bstan pa la /
bsten du mi rung ba spang bar bya ba'i bla ma ni :
rgyud rang shar las :
mi shes nga rgyal chen po dang :
blo rmongs tshig phyir 'breng ba dang :
gsang sngags don la mi dgongs dang :
gzhan gyi zhe gcod khong 'tshig dang :
log pa'i lam du zhugs pa dang :
dbang gi dkyil 'khor zhal ma mthong :
dam tshig 'chal bar gyur pa dang :
dris pa dag la lan mi 'debs :
thos chung nga rgyal che ba dang :
slob dpon ma brtags slob ma'i bdud :
ces pas /
de yang gsang chen rdo rje theg pa'i snying po'i don mi shes shing nga rgyal che ba /
blo rmongs pas gsang sngags kyi don la mi dgongs par tha snyad kyi tshig phyir 'breng ba /
rang rgyud ma dul ba'i dbang gis gzhan gyi zhe gcod cing bsam pa ngan pas snying po'i sa bon rul ba /
log pa'i lam du zhugs shing rdo rje theg pa'i dbang gi dkyil 'khor zhal ma mthong ba /
rtsa ba dang yan lag gi dam tshig nyams chag tu gyur cing slob mas dris pa dag la lan mi 'debs pa /
thos pa chung zhing nga rgyal che ba ste de 'dra'i slob dpon ni slob ma'i bdud yin pas spang bar bya dgos la /
gang bsten par bya ba'i rdo rje slob dpon gyi mtshan nyid ni /
a ti bkod pa chen po las :
mkhas shing bya ba bral ba dang :
chos nyid don la tshad phebs dang :
'dod pa'i don la rmongs pa med :
gsang sngags bla ma'i mtshan nyid do :
zhes dang :
klong gsal las :
mtshan nyid ldan pa'i bla ma yis :
dbang bskur bas ni sdug bsngal sgrol :
zhes dang /
man ngag 'di nyid las /
dang po rdo rje bla ma ni :
dbang thob rgyal ba'i bka' bzhin byed :
zab don rtogs shing khong du chud :
phyi nang gsang ba'i rnam g.yeng bral :
bying rmugs skyon bral dgongs pa mtho :
des shing dag pas dbang bskur bya :
phyi yi rnam g.yeng 'du 'dzi dang :
nang gi rnam rtog yid byed dang :
gsang ba lta ba kha 'byams spang :
zhes pas /
spyir gsang sngags kyi rgyud sde mtha' dag gi don la mkhas shing grub mtha'i dbye ba phyed pa /
bye brag lam 'di nyid kyi nyams myong drod tshad dang ldan pa /
man ngag gi don ston pa la mkhas shing chags sdang sogs tshe 'di'i 'du 'dzi'i g.yeng ba'i bya ba dang bral ba /
rdo rje'i lus la gnad du bsnun pa'i rim gnyis kyi nyams len mthar phyin pas ye shes kyi dkyil 'khor chos nyid mngon sum gyi don tshad la phebs pa /
dgongs pas rang rgyud grol cing thugs rjes gzhan rgyud smin nus pa /
gnas lugs kyi don la shes rab zab mos sgro 'dogs chod pa'i ye shes kyis slob mas dris pa'i lan la mi rmongs pa rnams so //
'chad yul slob ma'i snod brtag pa la /
de'ang snod skyon can ni /
rang shar las :
bkur sti phu dud mi byed cing :
gsang sngags 'chal bar spyod pa dang :
rigs rgyud med cing ngang rgyud med :
shes rab chung bar gyur pa dang :
bka' drin khyad du gsod pa dang :
rang gi rigs rgyud brjod pa dang :
lus la rgyan bzang 'dogs pa dang :
don med 'chal bar gyur pa dang :
slob ma ma brtags slob dpon dgra :
zhes pas /
de'ang man ngag gi don ston pa'i bla ma dam pa la bkur sti phu dud mi byed cing gsang sngags bag yangs su 'chal bar spyod pa /
rgyu la spyod pa'i rigs rgyud med cing /
ngang rgyud kyang med pas gsang sngags kyi snod du mi rung ba /
gnas lugs zab mo'i don la dpyod pa'i shes rab chung ba /
bla ma'i bka' drin dang rgyu 'bras khyad du gsod cing /
don med dam tshig 'chal bar gyur pa ste /
de 'dra ba'i slob ma ni slob dpon gyi bdud yin pas spang bar bya ste /
klong gsal las :
yang snying bcud kyi bdud rtsi 'di :
snod min rnams su blugs gyur na :
snod chag bcud 'bo dmyal bar ltung :
zhes gsungs pas /
mtshan nyid dang mi ldan pa la bstan na dam can DA ki'i bka' chad 'byung ste :
dngos grub med cing sgro skur 'byung bar 'gyur ro :
snod dang ldan pa'i slob ma'i mtshan nyid ni /
thal 'gyur las :
dad pa shes rab ldan pa dang :
mos shing 'khrul nor med pa dang :
dbang po gsal la bla ma bsten :
lta ba sgom pa spyod pa ni :
dad pa rab dang brtson 'grus ldan :
gtong bar nus shing bla mar gus :
brtul zhugs ldan zhing sdig la 'dzem :
'gyur med rab tu brtan por 'dzin :
zhes dang :
rang shar las :
dad pa'i stobs dang brtson 'grus che :
shes rab che zhing 'dzin chags med :
phu dud che zhing gsang sngags spyod :
rtog med sems la g.yeng ba med :
dam tshig ldan zhing sgrub la brtson :
slob dpon ji skad gsung bzhin byed :
zhes dang /
man ngag 'di nyid las kyang /
gnyis pa rdo rje slob ma ni :
'jig rten blo spang chog shes ldan :
chos phyir bdog pa kun gtong nus :
dben pa brten cing nyams len brtson :
de la man ngag 'di yang sbyin :
zhes gsungs pas /
bla ma dang gdams ngag la yid rab tu spro zhing don du gnyer ba dang ba'i dad pa /
bsgrub bya'i 'bras bu la ched du gdung ba 'dod pa'i dad pa /
the tshom mi byed pa yid ches kyi dad pa /
nyi tshe ba'i rkyen gyis mi 'phrog pa mthar thug gi dad pa ste byin rlabs 'jug pa'i rgyu tshang ba /
bla na med pa'i byang chub sgrub pa la phyi gshol dang thang lhod med pa'i snying stobs kyi dam bca' brtan pa /
gnas lugs zab mo'i don la dpyod pa'i shes rab gsal bas nyams rtogs skye sla ba /
zas gos sogs srid pa'i bde 'byor la 'dzin chags chung ba /
bla ma dang lhag pa'i lha la phu dud che bas byin rlabs 'jug pa'i sgo tshang ba /
gsang sngags kyi lam la the tshom gyi sgro 'dogs chod pas zab mo'i spyod pa la 'jug nus pa /
chags sdang rmongs gsum sogs tha mal gyi rnam rtog la sems mi 'jug pas g.yeng ba dang bral ba /
rtsa ba dang yan lag gi dam tshig gnyer du blangs pa las mi 'da' ba'i dam bca' brtan pa /
zab mo'i lam sgom pa la skyo ngal med cing /
bla mas ji ltar gsungs pa las mi 'da' ba ste /
mtshan nyid de ldan gyi slob ma nyid 'chad yul du gzung bar bya dgos shing /
de lta bu'i slob mas bla ma mnyes par bya ba'i tshul ni /
klong gsal las :
rin chen bu chung nor gyi dbyig :
rab tu gces dang yid 'thad 'bul :
zhes dang :
yon tan bdud rtsi rgya mtsho 'byung ba'i rgyud las :
nam mkha' gang ba'i sangs rgyas la :
sna tshogs rin chen spras pa yis :
stong gsum gang bar phul ba bas :
bla ma'i ba spu nyag gcig la :
mar gyi thigs pa gcig byug pa :
bsod nams brgya phrag char mi phod :
ces dang :
thal 'gyur las :
'khor dang longs spyod rnams kyis bsten :
lus ngag yid kyis mnyes pa yis :
bla ma sangs rgyas mnyam pa bsten :
ston pa de las yon tan ni :
dpag bsam shing dang rin chen nor :
'dod 'jo'i ba dang 'dra ba yin :
yon tan dpag tu med pa thob :
de la dmigs te bla ma bsten :
'khor ba'i g.yul las bzlog phyir ro :
zhes dang :
rang shar las :
de ltar man ngag slob dpon la :
rang lus dang ni rin chen rdzas :
shin tu dkon pa dag gis bsten :
zhes gsungs shing /
gzhan yang lus kyis mnyes par bya ba ni /
bdud rtsi 'byung ba las :
gal te bla ma la gnod pa'i :
ma rungs sems ni brtsams pa la :
bdag nyid kyis ni gsod byas na :
sems can 'bum gyi srog bton pas :
bsod nams 'di yi char mi phod :
bla ma'i bya ba rdzogs byas na :
'di yang de dang mnyam pa 'o :
zhes dang :
ngag gis mnyes par bya ba ni /
sangs rgyas rnams kyis gsungs pa'i chos :
bskal pa brgya phrag mang por yang :
su yis bklags shing brjod pa las :
bla ma'i yon tan gcig brjod na :
bsod nams 'bum phrag bsam yas so :
zhes dang :
yid kyis mnyes par bya ba ni /
yon tan nang na dad pa mchog :
stong gsum gang ba'i sangs rgyas la :
mchod pa stong gsum mchod pa las :
'di yi mnyes par char mi phod :
ces gsungs pa ltar yin pas na /
ji gsung dang ci mnyes kyi sgo nas lus ngag yid gsum g.yo zol med par rtag tu mi brjed dran pa'i rtsi yis gzung ste /
rang gi bla ma nyid khong pa'i snying dang gtsug gi nor bu bzhin mi 'bral bar bsten par bya'o //
de lta bu'i mtshan nyid ldan pa'i slob ma de bla mas kyang dbang po'i rim pa dang go bstun la man ngag gi gnad ci rigs pas rjes su gzung bar bya'o //

//gnyis pa gnas kyi mtshan nyid bstan pa ni /
spyir sgrub pa'i gnas ni yid dang mthun pa /
dgra rkun sogs kyi 'tshe ba med cing skye bo'i rgyu 'grul dang ca co sogs kyi rnam g.yeng chung ba /
sa phyogs bkra shis shing /
gzhi bdag chos la dkar ba /
bla ma dang mkha' 'gro dang grub thob gong mas byin gyis brlabs pa'i gnas /
gangs ri'am /
g.ya' ri'am /
dur khrod dam /
mtsho gling ngam /
nags khrod dang lung stong brag ri la sogs pa rang bzhin gyis rig pa dwangs shing /
sa phyogs mtho ba /
shar gyi mdangs 'phrog cing /
nub kyi zer sdud pa zhes nyi ma snga mo 'char zhing phyi mor nub pas nyi tshe ring ba /
chu 'jam zhing nyams dga' ba /
mthun rkyen thams cad rnyed par sla ba'i gnas su bsgrub ste /
klong gsal las :
lung stong gangs khrod ri rtse dur khrod dam :
shin tu dben zhing dwangs la mtho ba'i sar :
skal ldan skyes bus nyams len byed pa'i gnas :
bsam gtan 'phel zhing brtan pa myur du thob :
mtshan ldan gnas bral rkyen dbang nyid du 'gyur :
zhes skyon dang yon tan gsungs so //

//gsum pa dus kyi mtshan nyid ni /
dus dang tshes grangs gza' skar sogs bzang ba la 'jug dgos shing /
khyad par thod rgal bsgom pa'i dus ni /
klong gsal las :
ngo sprod dus kyi khyad par ni :
mkhas pas dus gnad btsal bar bya :
zhes dang :
dbyar ma ston dang dgun chung dpyid kyi dus :
zer gnyis dus na mchog tu bshad pa yin :
zhes gsungs pas /
dus der bsil drod snyoms pa'i dbang gis bying rmugs kyi rkyen nyung zhing /
bye brag 'char nub kyi zer gnyis te /
ye shes 'char ba'i rkyen du 'gyur bas ngo sprod kyi dus su bshad pa'o //
de las ldog pa ni /
mkhas pas dus gnad bstan par ma byas na :
ngo bo 'gag cing nyams len 'phel dang bral :
zhes bshad pa ltar ro //

//bzhi pa yo byad gsag pa ni /
'tsho ba'i yo byad zas skom dang gos stan /
brten pa'i yo byad dam rdzas /
mkho ba'i yo byad rdo rje dril bu sogs /
mthun pa'i yo byad sman dang rten 'brel gyi rdzas /
khyad par gyi yo byad dbang yon dang gtor tshogs kyi rgyu la sogs pa /
mdor na gang gi phyir yang gnas skabs de dag tu brel mi dgos par gong du tshogs par bya ba ste /
klong gsal las :
gsang sngags thabs kyi lam yin phyir :
rten 'brel yo byad rdzas rnams gsag :
ces dang /
phyag rten me tog dbang yon gtor tshogs rgyu :
nyams len dus su khams kyi rten gso btsal :
mthun pa'i yo byad kun dang ldan par bya :
rten 'brel rdzas med dngos grub yal bar dor :
zhes gsungs so //

//lnga pa grogs kyi mtshan nyid ni /
klong gsal las :
dam tshig gtsang ldan dag pa'i snang ba che :
dug lnga shugs chung blo ldan khongs yangs pa :
ngang rgyud ring zhing brtse ba'i grogs dang 'grogs :
dam pa'i grogs kyis chos ldan byang chub thob :
ces pas zab lam bsgoms pa'i nyams myong can nam /
min yang rgyud zhi dul dang ldan zhing /
dam tshig gtsang ba /
dag snang 'byongs shing nyon mongs shas chung ba /
brtse sems che bas mthun rkyen sbyor ba la skyo ngal med pa nyid bsten par bya'o //

//de ltar nyams len gyi sgrom du 'jug pa'i cha rkyen thams cad phun sum tshogs pa'i dbang du byas nas /
da ni rtsa ba'i gnyis pa lam gyi rim pa dngos ji ltar nyams su blang ba la /
sngon 'gro dang /
dngos gzhi gnyis /
dang po la'ang thun gyi sngon 'gro dang /
lam gyi snod rung du byed pa'i sngon 'gro gnyis las /
dang po thun gyi sngon 'gro ni /
de'ang skye bo'i rgyu 'grul dang sgra'i klag cor la sogs pa bsam gtan la tsher ma mi 'byung ba'i gnas dben pa nyid du bde ba'i stan la lus gnad rnam par snang mdzad kyi chos bdun ldan mi g.yo bar drang por bsrang ste /
de'ang rkang pa gnyis g.yon 'og dang g.yas steng du byas pa'i rdo rje'i skyil krung bca'/
lag pa mthe bong gis srin lag gi rtsa ba mnan te khu tshur brkyangs pa brla g.yas g.yon gnyis kyi khug par bzhag
/lag yu drang por bsrang /
dpung mgo gyen la 'then /
lto ba mdun du phul /
sgal tshigs gser gyi dong rtse ltar brtsegs /
ltag rtsa bsrang ste /
mgrin pa ol kos ol mdud gnan /
mig mig 'bras mi rgyu zhing rdzi ma thab thib mi byed par sna rtse'i thad kyi bar snang la ce re gzhag
/mgo bo ya yo med par gzengs bya zhing lus kyi cha thams cad hril gyis bsgrims la 'jog dgos te /
de'i rgyu mtshan lus grong khyer dang 'dra /
rtsa lam srang dang 'dra /
rlung rta dang 'dra /
rnam shes mi zha bo dang 'dra bas byed pa bcings na gsang sgo khegs pas mi rta nang du chud de 'gro mi thub pa dang 'dra ste /
dper na sbrul la yan lag yod kyang ma gcur na mi gsal ba dang 'dra bas na lus kyi gnad dang chun cher yong ba'i thabs byas pas /
ye shes kyi snang ba rnams gong nas gong 'phel du 'gyur te rten 'brel lus la bsgrigs pas rtogs pa sems la 'char ba'i dgos pa khyad par can yod ces gsungs /
de ltar lus gnad de khrig ge bcas zin mtshams /
de nas thun thog ma 'dir rlung ro dgu phrugs dang /
'og ma rnams sum phrugs su bsal ba ste /
de'ang dang po sna bug g.yon nas chung 'bring che gsum /
de ldog g.yas nas gsum /
gnyis ka phrugs gcig tu chung 'bring che gsum ste dgu phrugs bsal /
de'i tshe dmigs pa ni /
rang gzhan sems can thams cad kyi tshe rabs thogs ma med pa nas bsags pa'i sdig sgrib gegs dang bar chad mi mthun pa'i phyogs thams cad 'ub kyis 'dus nas sna sgo'i rlung dang 'grogs te phyir sang sang song bas /
mdor na lus nang bshal ba ltar gyur snyam du bsam mo //
'di ni dper na bcud bzang po zhig blug par byed pa la snga logs su snod bkru bshal byed pa dang 'dra gsung /
de nas sems kyi gnad mkha' mnyam gyi sems can thams cad kyi don du man ngag rdzogs pa chen po'i gdams pa zab mo 'di nyid nyams su blang snyam du sems bskyed dung ba zhig sngon du btang rjes /
rang gi spyi bor rtog pa'i mtha' brgyad rnam par dag pa'i rang bzhin can gyi sna tshogs pad+ma 'dab ma brgyad pa ge sar ze phon dang bcas pa'i steng du /
thabs dang shes rab mtshon byed nyi zla'i dkyil 'khor rnams reg la ma 'byar ba'i tshul du gsal btab /
de rnams la gsal snang thon byung ba dang /
de'i steng du rang gi drin can rtsa ba'i bla ma nyid rgyun gyi sku'i rnam pa can phyag gnyis chos 'chad dam mnyam gzhag gi phyag rgya gang bder bzhugs shing /
gzi byin mchog tu 'bar ba'i mtshan dpe'i lang tsho rab tu rgyas pa'i sku can du lam gyis gsal gdab /
de'ang las dang po pas thog mar tsab tsub ci drag mang po mi bsam par lam gyis gsal btab ste rtse gcig tu bsgom par bya /
de la gsal snang thon byung ba dang /
mos gus gdung shugs drags pos ngag tu /
dpal ldan rtsa ba'i bla ma rin po che //
bdag gi spyi bor pad+ma'i gdan bzhugs la //
bka' drin chen po'i sgo nas rjes gzung ste //
sku gsung thugs kyi dngos grub bstsal du gsol //
zhes dang /
dus gsum sangs rgyas thams cad kyi ngo bo bla ma rin po che mkhyen /
bdag gi rgyud smin cing grol bar byin gyis brlab tu gsol /
zab lam gyi rtogs pa khyad par can rgyud la skye bar byin gyis brlab tu gsol /
tshe 'di nyid la phyag rgya chen po mchog gi dngos grub myur du thob par byin gyis brlab tu gsol /
zhes gsol 'debs kyi rim pa de nyid brgya stong khri 'bum la sogs pa nas nyung mtha' gsum gyis mtha' brten pa sogs /
mdor na mos gus kyi rtogs pa gong nas gong du 'phel bar ma gyur pa de srid du 'dod pa'i don zhe thag pa nas gsol ba phur tshugs su btab rjes /
bla ma nyid thugs dgyes pa chen pos sku 'od lnga'i gong bur ltem gyis zhu nas rang gi spyi bo nas snying dbus su sib kyis thim ste /
rang gi sgo gsum dang bla ma'i rdo rje gsum gnyis su 'dzin pa'i rtog pa dang phral te spros bral bde ba chen po'i ngang la mnyam gzhag ci gnas su byas rjes /
mthar dge ba 'di yis sogs kyis dge ba bsngo ba dang bcas bya /
'di ni gzhung dngos na mi gsal na'ang /
gter chen chos kyi rgyal po'i phyag bzhes su thun nam sgom re bzhin gyi sngon 'gro mgo 'dzin gyi tshul du gtong ba yin no //

//de nas gnyis pa lam gyi snod rung du byed pa'i sngon 'gro thun mong gi theg pa'i lam stegs bstan pa'i khrid la /
de'ang rtsa bar /
dal 'byor rnyed dka' 'jig par sla :
'khor ba'i nyes dmigs rgyu 'bras dang :
skyabs 'gro sems bskyed sdig pa sbyang :
tshogs gsag gsol gdab dbang blang ba :
bcu yis thun mong lam stegs bstan :
zhes gsungs pas na /
de la dang po dal 'byor rnyed par dka' ba bsam pa /
gnyis pa 'chi ba mi rtag pa bsam pa /
gsum pa 'khor ba'i nyes dmigs bsam pa /
bzhi pa las 'bras smin tshul bsam pa /
lnga pa theg pa spyi'i rmang rdo skyabs su 'gro ba /
drug pa theg chen rtsa ba sems bskyed pa /
bdun pa sdig sgrib sbyong bar byed pa'i gnyen por rdo rje sems dpa'i sgom bzlas /
brgyad pa tshogs gnyis rdzogs thabs maN+Dal /
dgu pa byin rlabs myur 'jug bla ma'i rnal 'byor /
de'i zhar byung la dbang blang ba'i rim pa dang bcu 'o //
de la dang po dal 'byor rnyed dka' ba ni /
'di ltar bsam par bya ste /
'o bdag gis da res dal 'byor gyi chos bco brgyad tshang ba'i mi lus rin po che yang yang rnyed par dka' zhing rnyed na don chen po dang ldan pa 'di nyid /
da res tsam du thob pa'i dus 'dir chud zos dang stong log tu ma song bar dal 'byor la snying po lon nges pa'i dam pa'i chos gsha' ma zhig ni nges par byed dgos par 'dug ste /
de la dal ba brgyad ji ltar thob pa'i tshul ni /
brgyad stong 'grel chen du /
dmyal ba yi dwags dud 'gro dang //
kla klo tshe ring lha dang ni //
log lta sangs rgyas kyis stongs pa //
lkug pa 'di dag mi khoms brgyad //
ces gsungs pas /
de'ang dmyal ba yi dwags dud 'gro gsum du skyes na ni dus rtag tu sdug bsngal gyi snang ba kho nas brel te chos byed mi khom /
lha tshe ring po dpal dang longs spyod phun sum tshogs pas 'khor ba la nges par 'byung ba'i blo shugs med pas thos bsam gyi rten 'gags pa ste phyi'i mi khom pa'i gnas bzhi dang /
gal te mir skyes kyang bstan pa la 'jug pa'i blo med pa'i kla klo dang /
las 'bras la yid mi ches pas sgro skur gyi mthar lhung pa'i log lta can dang /
tshig don la brda' sprod pa'i nus pa med pa'i lkug pa dang /
sangs rgyas kyis stongs pa'i sa zhes dkon mchog gsum gyi sgra tsam yang mi grags pa'i mun pa'i bskal pa dang bzhir skyes pa ni nang gi mi khom pa bzhi ste /
bdag de brgyad po gang du'ang ma skyes shing dal ba thob pa 'di re 'tshengs snyam du dal ba brgyad thob pa la spro ba dang bcas te chos la brtson par rigs shing /
der ma zad 'byor pa'i chos bcu yang tshang ste /
de'ang rang 'byor lnga dang gzhan 'byor lnga las /
dang po rang 'byor lnga ni /
mi nyid dbus skyes dbang po tshang //
las mtha' ma log gnas la dad //
ces pas /
bdag lha chos kyi rten mi lus rin po che thob /
bstan pa gnas pa'i yul dbus su ni skyes /
sgos thos bsam gyi rten mig la sogs pa'i dbang po'i sgo lnga po ni skyon med bkra bar tshang /
'jug pa'i sgo dad pa'i gnas su 'os pa la dad pas mu stegs la sogs phyin ci log gi lam gyi rjes su ma zhugs pa las mtha' ma log pas lam gyi mthun rkyen thams cad tshang ba ste rang 'byor lnga dang /
der ma zad gzhan gyi 'byor pa lnga yang tshang 'dug ste /
de yang rang 'byor lnga tshang yang gzhan lnga ma tshang na dper na nub mo mar me med na mig gis mi mthong ba bzhin te /
de la /
sangs rgyas byon dang des chos gsungs //
bstan pa gnas dang de rjes 'jug
/gzhan phyir snying ni brtse ba 'o //
zhes pas ston pa sangs rgyas lo ka'i khams su byon /
des lam thar pa dam pa'i chos gsungs /
de'i bstan pa da lta ma nub tsam du gnas /
de'i rjes su 'jug pa'i gang zag kyang yod /
des kyang snying rjes gzhan rjes su 'dzin nus par 'dug
/gzhan yang rang la zas gos mthun rkyen sbyor ba po rnams kyang yod snyam du bsam pa'o //
de ltar dal 'byor gyi chos bco brgyad tshang ba'i mi lus rin po che 'di lta bu ni /
rgyu rkyen dpe grangs gang la brtags shing dpyad kyang nges par rnyed dka' ste /
rgyu yi sgo nas rnyed par dka' ba ni /
sngon chad rang cag gi rgyu tshul khrims rnam par dag pa bsrungs pa la brten nas thob pa yin te /
dbu ma 'jug par /
mngon mtho'i rgyu ni tshul khrims las gzhan med //
ces gsungs shing /
des na sems can gyi nang na sdig pa'i las gsog pa ches mang /
dge ba byed pa ni ches nyung /
de'i nang nas kyang mi lus 'phen nus kyi rgyu tshul khrims rnam par dag pa srung ba sen mo'i steng gi rdul bas kyang dkon pas na spyir mi lus rnyed dka' ba dang /
khyad par chos ldan gyi mi lus 'di 'dra rnyed pa ni rgyu bsod nams kyi tshogs mang po zhig bsags pa'i mthu las grub bo snyam du bsam /
rkyen gyi sgo nas kyang rnyed dka' ste /
bdag da res bla ma dge ba'i bshes gnyen gyi thugs brtse ba chen po'i sgo nas rjes su bzung /
rang gis sgom nus na tshe gcig lus gcig la 'tshang rgya nges gdams pa'i man ngag zab mo dang ni mjal /
des na rang cag rnams gsang sngags zab mo'i chos sgor ni zhugs /
chos byed pa'i dbang yod /
byed pa'i rgyu rkyen rten 'brel thams cad phun sum tshogs pa ste /
gtso bo rang gis 'chi kha smon lam bzang pos mtshams sbyar pa kho nar yang rag lus par 'dug snyam du bsam /
dpe'i sgo nas kyang rnyed par dka' ste /
gnya' shing bug pa gcig pa dang rus sbal zhar ba 'phrad pa dang mtshungs te /
de'ang phyi'i rgya mtsho chen po na gnya' shing bug pa gcig pa zhig yod la /
rus sbal zhar ba zhig gis lo brgya brgya nas ske sring ba lan re byas te bug pa'i nang du mgrin pa e tshud lta ba dang chos mtshungs te /
de 'dra tshud dka' ba ci'i phyir na /
shing de la bug pa mang po zhig yod na gcig la ma thar kyang gcig la thar srid mod /
bug pa ni gcig las med /
des gcig tu sdod pa zhig yin na chud sla mod /
shing de ni srid pa'i rlung dang chu bo'i rlabs kyis bskyod nas steng 'og phyogs mtshams thams cad 'gro /
rus sbal khos mig ma zhar na bltas mod de /
mig ni zhar nas med /
de yang yang blta ba zhig yin na skabs 'ga' zhig tu chud pa yin mod /
lo brgya brgya nas ske bsring ba lan re las mi byed do //
'o de dngos su yod pa ni ma yin te /
rang cag rnams kyi mi lus rnyed dka'i dpe dang mtshungs par bstan te /
klu sgrub kyis /
rgya mtsho cher gnas gnya' shing bug pa dang //
rus sbal phrad pa bas kyang dud 'gro las //
mi nyid ches thob dka' 'o mi dbang gis //
dam chos spyad pas de 'bras mchis par mdzod //
ces gsungs /
gzhan yang 'dam zhal ngos la sran ma'i phung po ji snyed cig gtor kyang gzhan rkyen 'dzom na re gnyis tsam sdod pa e srid /
phal cher mi gnas pa dang /
gzhan yang u dum wA ra'am /
dgun gyi me tog gam /
nyin mo'i skar ma sogs dang mtshungs pa'o snyam du bsam /
grangs kyi sgo nas rnyed dka' ste /
'jig rten gyi khams na mis bdag tu bzung ba dang /
ma gzung ba'i dud 'gro bya ri dwags la sogs pa bsam gyis mi khyab pa 'di tsam zhig mchis mod /
de las rgya mtsho chen po'i byings na gnas pa'i dud 'gro ches mang ste chang gar gyi sbang ma lta bu yod /
der ma zad dbyar dus grog sbur sbrang ma sogs sa gzhi ri klung bar snang thams cad khengs pa tsam du 'dug mod /
de bas kyang mang ba yi dwags kyi yul na yod /
de bas kyang mang ba dmyal khams bco brgyad na yod pas de la ltos na rang cag lha mi'i 'gro ba srid mtha' tsam du'o snyam du bsam /
de ltar rgyu rkyen dpe grangs gang la bsams kyang nges par rnyed dka'i khams drug ldan gyi mi lus 'di nyid thob pa la dgos pa ci yod na /
rgyal ba thams cad kyang rten 'di la brten nas gdod ma'i sar gshegs pa sha stag yin la /
'di nyid ma thob na thar pa lta ci mtho ris kyi bde 'bras phra mo tsam yang sgrub pa'i thabs gzhan med de /
tsan+d+ra go mIs /
bde gshegs lam rten 'gro ba 'dren par chas gyur cing //
sems kyi stobs chen mi yis rnyed pa gang yin pa'i //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
mi yi dngos po shin tu rnyed dka' rnyed gyur nas //
don du brnag pa gang yin de ni brtun te sgrubs //
zhes dang /
slob dpon chen pos /
rnyed dka'i dal 'byor mi lus rin chen 'di //
rgyu rkyen dpe grangs gang la brtag dpyad kyang //
nges par dka' ste rgyal kun 'dir brten 'dus //
de phyir dal 'byor rnyed dka' bsam pa la //
phongs pas gter rnyed bzhin du spro ba bskyed //
nyin mtshan mi dal dam chos bsgrub par bya //
zhes gsungs /
de ltar na dal 'byor gyi chos bco brgyad tshang ba'i mi lus rin po che 'di nyid dgos 'dod 'byung ba'i yid bzhin gyi nor bu rin po che dang 'dra'o :
rnyed par dka' ba ni nyin mo'i skar ma dang 'dra'o :
'jig par sla ba nam smad kyi me tog dang 'dra'o :
'dis yar 'gro mar 'gro'i so mtshams byed pas lam kha dbrag dang 'dra'o :
dge ba'i rtsa ba mtha' dag gi rten byed pas zhing sa gshin po dang 'dra'o :
mtho ris dang thar par 'dzegs pa'i them skas dang 'dra'o :
sdig pa mi dge ba'i las gsog pas mi gtsang ba'i snod dang 'dra'o :
'khor ba dang ngan song du ltung bar byed pas gcong rdo dang 'dra'o :
des na rang cag rnams kyis da res dbul pos yid bzhin nor bu rin po che rnyed pa ltar 'dod don khyad par can bsgrub tu rung ba'i rten phun sum tshogs pa lan gcig thob pa'i dus 'dir /
sngar mdo med du de tsam zhig thal /
da ni ci nas kyang chud zos dang stong log tu mi gtang bar brtson 'grus bskal chen gyi me sbar ba lta bus lus ngag yid gsum dam pa'i chos la bkol bar bya dgos te /
de'ang 'o skol rnams kyi tshe 'di'i bya byed spyod lam thams cad ni zin tshar dus med cing mdo don chung /
'chi dus phan chad rgyun chags su 'byung ba'i phan pa ni dam pa'i chos kho na ma gtogs gzhan gang yang med snyam du /
tshe 'di'i blo khrid 'khor 'dabs gnyen 'dun longs spyod sogs gang la'ang mi chags par thar pa'i lam sna zin pa'i thabs kho na la 'bad dgos /
gal te ma 'bad na ded dpon rgya mtsho'i gling nas stong log byed pa bas kyang ches blun te /
srog ma chad kyang ro /
'dres ma khyer kyang smyon pa /
dbugs ma bral kyang bem po dang nges par 'dra ste /
spyod 'jug las /
dal 'byor 'di ni shin tu rnyed par dka'//
zhes dang /
'di 'dra'i dal ba rnyed gyur nas //
bdag gis dge goms ma byas na //
'di las bslus pa gzhan med de //
'di las rmongs pa'ang gzhan med do //
zhes dang /
slob dpon chen pos /
yang yang rnyed dka' u dum wA ra 'dra //
rnyed pa don ldan yid bzhin nor bu 'dra //
da res phun tshogs rkyen kun 'byor skabs 'dir //
brtson 'grus drag pos srid las brgal bar mdzod //
ces dang /
kun mkhyen chen pos /
khom ldan mi yi 'gro ba rnyed gyur nas //
yang dag dam pa'i chos dang mjal dus 'dir //
bde 'gro thar pa'i skas la ma 'dzegs na //
phyis nas dal 'byor lus rnyed shin tu dka'//
zhes dang /
gsang ba bsam gyis mi khyab pa'i mdo las kyang /
'jig rten sangs rgyas 'byung ba brgya lam ste //
mi yi lus 'di tshogs 'dis rnyed pa yin //
e ma dad pa dang ni chos nyan pa //
'di 'dra bskal pa brgyar yang rnyed par dka'//
zhes gsungs pa ltar yin pas na /
gru yod dus chu bo'i pha rol du brgal dgos /
dpa' bo'i dpung tshogs dus dgra sde 'dul dgos /
chu lud drod gsher 'dzom dus sa bon la ci thebs byed dgos pa bzhin du /
da res lam sgrub pa'i mthun rkyen thams cad phun sum tshogs pa'i dus 'dir bya ba thams cad mdo med du ma song bar /
skye ba gtan gyi so nam rang mgo 'don pa'i 'dun gros su dam pa'i chos gsha' ma zhig rang mi byed re shi snyam du drag tu bsam par bya'o //

//gnyis pa 'chi ba mi rtag pa'i khrid ni /
dal 'byor la snying po len pa de'ang sang byed gnangs byed snyam du le lo dang phyi bshol gyi dbang du ma song bar sdar ma'i pang du sbrul zhugs pa'am /
sgeg mo'i mgo la me shor ba zlog pa ltar brtson 'grus drag pos 'phral rang du nyams su blang dgos /
de'i rgyu mtshan 'chi ba'i rkyen mang /
gson pa'i rkyen nyung zad cig yin /
shi rkyen de'ang 'dis byed dang 'dis mi byed bya ba zhig med de /
'ga' zhig ni gcan gzan khyi la sogs pas rmugs te 'chi ba'ang yod /
'ga' zhig ni mthun rkyen sgrub tu phyin pas mdzo g.yag rwa can la sogs pas brdungs te 'chi ba'ang yod /
'ga' zhig ni rta la sogs par zhon te des bskyur nas 'chi ba'ang yod /
'ga' zhig ni rang gis lcebs te 'chi ba'ang yod /
'ga' zhig ni bsub bam brnangs nas 'chi ba'ang yod /
'ga' zhig ni phan du re nas zas dang sman la sogs pa brten pa dug tu 'gyur te 'chi ba'ang yod /
de la phyi snod kyi 'jig rten 'di dang po chags /
bar du gnas /
tha ma 'jig
/rjes su stongs par 'gro /
de bzhin du nang rang gi sgyu lus 'di'ang dang po pha ma'i rkyen gyis chags /
bar du da lta cung zad tsam gnas /
tha mar 'chi zhing rjes su bar dor rnam shes rten med 'di 'khyams dgos /
de'ang phyi nam zla dus bzhi'i 'gyur ldog 'di yang /
dpyid dang dbyar dang ston dgun gyi gnas skabs bzhir 'gyur ldog 'gyur 'gro ba ltar /
nang rang gi sgyu lus kyi lang tsho dar rgud kyang de dang 'dra /
de yang dpyid dus sa la drod skyes nas myu gu 'bus te yar 'phel ba ltar /
dang po lus 'di ma'i mngal du grub nas yar bskyed lus zungs thams cad 'phel /
dbyar dus me tog lo 'dab rtswa ljang chu bo thams cad dar zhing rgyas pa ltar lus kyi lang tsho dar la babs te bkrag mdangs stobs nus thams cad dar zhing rgyas te dkar la dmar ba'i mdangs chags pa kun gyi yid 'phrog pa lta bur gyur /
ston dus me tog gi 'dab ma rnams gyes /
lo 'dab dang 'bras bu thams cad rnam par 'gyur ba ltar /
rang rgas pa'i tshe lus kyi zungs zad /
dbang po'i bkrag shor te gdong byad sngo chom gyis song /
kha'i so don /
lus rgur zhing 'khogs /
mgo bo skya yer gyis song /
gdong byad gnyer mas gang ste kun gyis yid du mi 'ong bar 'gyur /
dgun gyi dus rtsa shing dang chu bo thams cad 'khyags shing bskams /
skyi ser gyi rlung g.yos pas ri klungs thams cad skya thal gyis song ste dbyar byung ba'i rjes tsam med pa ltar /
rang 'chi ba'i tshe na lus kyi 'byung bzhi thams cad mthar bsdus te 'thor /
rnam shes phyir thon te dngos med du 'khyams /
dang po gson pa'i dus ma byas pa ltar song /
ming stong pa zhig shul du bzhag
/gces par byas pa'i phung po sa rdo ltar bor /
yang na ni chur bskyur /
yang na ni mer bsreg
/yang na ni dur du sba /
yang na ni dur khrod du bya dang gcan gzan gyis za /
de'i tshe shul mi rnams kyis med par byas thub cing zin na blo'i bde shos byed 'gro /
de'ang sngar shi ba mthong zhing thos pa thams cad ni rang la 'chi ba 'ong ba'i brda' ston pa dang 'dra'o :
tshe la long skabs med par 'chi ba nam mkha'i glog 'khyugs pa dang 'dra'o :
tshe la gtad so med pa ri gzar gyi 'bab chu dang 'dra'o :
tshe 'di rtag par 'dzin pa nam mkha'i 'ja' tshon 'dzin pa dang 'dra'o :
nam 'chi cha med pa shing sdong gi 'dab chags 'phur ba dang 'dra'o :
'chi ba'i tshe gzhan gang gis kyang mi stongs pa shing sdong 'gyel ba'i yal 'dab lo 'bras dang 'dra'o :
tshe myur du 'dzad pa ltag chus bor ba'i rdzing bu mthil rdol dang 'dra'o :
skad cig gis kyang 'chi bar nye ba gsod sar 'khrid pa'i dud 'gro dang 'dra'o :
phung po shul du bor ba mi gtsang phyis pa'i rdo dang 'dra'o :
rnam shes bar dor 'khyams pa rgyus med kyi 'grul pa dang 'dra'o :
phyi ma'i skye gnas 'tshol ba sbrang mas sbrang tshang 'tshol ba dang 'dra'o :
gar 'gro'i gtad so med pa bu chung rjen du bor ba dang 'dra'o :
'chi ba'i rkyen mang ba dug sdong gi yal 'dab dang 'dra'o :
tshe la gnod pa mang ba char rlung gseb kyi mar me dang 'dra'o :
glo bur dus min du 'chi ba phye ma leb mar mer phrad pa dang 'dra'o :
des na rang cag rnams 'chi ba'i nangs par ni brtsigs pa'i khang khyim ji ltar btsan pa zhig yod kyang der phras te sdod pa'i dbang ni med /
bsags pa'i nor rdzas mdor na lha yi longs spyod kyi dpal dang mtshungs pa zhig yod kyang khyer dbang ni med /
'grogs pa'i gnyen bshes 'khor 'dabs sogs mang yang khrid dbang ni med /
de'ang dge ba rang gis ma byas par khyer dbang ni med /
sdig pa byas zin pa skyur dbang ni med /
mdor na nye 'brel 'khor 'dabs dpal 'byor longs spyod 'dod dgu thams cad cham gyis dor la /
rang gis byas pa'i las dge sdig gnyis po rjes su 'brang ste mar gyi gseb nas spu bton pa ltar rang nyid gcig pu skud pa skya bo zhig kyang khyer dbang med par rten med du 'khyam dgos /
de'i tshe phan pa ni dam pa'i chos kho na ma gtogs gzhan gang yang med /
des na rta gdong 'drogs pa'am /
phye ma leb mar me dang 'phrad pa bzhin gza' gdong thug dang /
srin pho lang lta bus bdag da lta rang mi 'chi ba'i gdeng tshad ci yod /
phyi nam zla dus bzhi'i 'gyur ldog dang /
nang skye 'gro'i 'gro ba yang dgra gnyen bar ma'i go rim ma nges pa de tsam zhig shi ba mthong thos su gyur pa'i tshul la bsams kyang bdag la 'chi ba nam yong cha med /
gsang ba rang nyid ma'i pang du 'tsho ba nas da lta'i bar gyi lus kyi spyod lam /
ngag gi smra brjod /
sems kyi rtog dpyod thams cad skad cig skad cig gis 'gyur 'gro ba kho na'i tshul la bsams kyang 'chi ba 'ong ba mngon sum tshad mar grub /
'chi ba nam mkha'i glog 'khyug pa bzhin nam 'ong cha med /
mdor na sang bya dang gnangs bya snyam du le lo dang phyi bshol gyi dbang du skad cig tsam yang 'jog mi khom ste /
de'i rgyu mtshan rang re rnams kyis rnyed dka'i rten 'di thob tu zin na'ang mthar 'chi nges pa can yin te /
lar skyes phan chad tshe ring thung gi khyad par cung zad tsam las ma shi bar tshe thar du lus pa'i 'gro ba ni snga phyi da lta gang du'ang ma mthong zhing ma thos la yod dam med dam tsam du the tshom gyi blo 'jug pa tsam yang mi srid de /
mdor na gsod sar khrid pa'i sems can gyi gom pa spos pa ltar lo zla zhag dang snga dro phyi dro tsam gyis kyang 'chi ba la je nye je nyer song zhing ma tshor ba 'di mtshang re che /
der ma zad do nub rang yang mi 'chi snyam pa'i blo gdeng thub pa ma yin te /
mdor na skyes pa'i tha ma 'chi /
'dus pa'i tha ma 'bral /
bsags pa'i tha ma 'dzad /
mthon po'i tha ma lhung ba bzhi las ma 'das /
deng sang rgan pa rnams la 'chi ba yol zer ba ni med /
gzhon pa rnams la 'chi bas mi tshugs zer ba med /
phrug gu rnams la 'chi ma ran zer ba med par rgan gzhon bar ma'i go rim ma nges pa can du 'chi ba yin /
des na tshe 'di'i 'khor 'dabs gnyen 'dun longs spyod thams cad ni 'phral bde bde ltar snang yang /
rtag thub pa rdul tsam yang med de mdor na gnyid 'thum pa zhig gi rmi lam bzang ba dang mtshungs /
de snga phan chad ma bsam pa rang gis len 'dug
/da bsam na sos dal du skad cig tsam yang sdod mi rigs par 'dug ste /
de'ang mthar 'chi ba 'ong snyam pa kun gyi blo la yod na'ang /
re zhig mi 'chi snyam pa'i blo de 'chi kha tshun chad du 'byung ba yin /
blo ngan des bsgribs nas tshe 'di'i rnam g.yeng 'ba' zhig gis g.yengs nas dal 'byor don med du 'gro ba yin /
de'i phyir na rang cag rnams da lta 'chi ba'i rkyen bu yug drag po 'tshubs pa'i dbus na mar me rlung gis ma bskyod tsam du gnas pa'i dus 'di ru /
nam gzhag gtan gyi 'dun ma tshags su tshud nges pa'i dam pa'i chos gsha' ma zhig ni nges par rang mi byed re snyam du drag tu bsam par bya ste /
de'ang rgyal po la gdams pa'i mdo las /
dus kyis nyen te rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brang //
sogs dang /
klu sgrub kyis /
sa dang lhun po rgya mtsho nyi ma bdun //
'bar bas bsregs pa'i lus can 'di dag kyang //
thal ba yang ni lus par mi 'gyur na //
shin tu nyam chung mi lta smros ci 'tshal //
zhes dang /
rta dbyangs kyis /
sa 'am 'on te mtho ris na //
skyes nas la la ma 'chi ba //
'ga' zhig khyod kyis mthong ba 'am //
thos sam 'on te the tshom za //
zhes dang /
mdo las /
gang du phyin kyang 'chi bas mi tshugs pa'i //
sa phyogs de ni gang du'ang yod min te //
nam mkha' la med rgya mtsho'i gting na med //
ri bo kun gyi phug tu zhugs kyang med //
ces dang /
kun mkhyen chos rjes /
tshe 'di mi rtag 'jim pa'i bum pa 'dra //
sang dang 'jig rten phyi ma'i snang ba gnyis //
sngon la gang yong nges pa med pas na //
de ring nyid nas dam pa'i chos mdzod cig
/ces dang /
spyod 'jug las /
de ring kho na mi 'chi zhes //
bde bar 'dug pa rigs ma yin //
zhes dang /
slob dpon chen pos kyang /
tshe 'di mi rtag ston ka'i sprin dang 'dra //
mdza' bshes gnyen 'dun tshong dus mgron po 'dra //
'chi bdag bdud ni dgong ka'i grib so 'dra //
'jig rten phyi ma sos ka'i nya rdos 'dra //
tshe 'di'i snang ba mdang gi rmi lam 'dra //
'dod yon longs spyod sgyu ma'i dga' ston 'dra //
don med bya ba chu yi gnyer ma 'dra //
zhes dang /
mdor na skyes pa'i tha ma 'chi ba ste //
'grogs pa'i tha ma de bzhin 'bral ba yin //
bsags pa 'dzad cing 'byor pa rgud pa'i rgyu //
zhes dang /
thugs thig las /
de ltar thob kyang rtag pa ma yin gyi //
rgan gzhon bar ma'i go rim ma nges na //
rlung nang mar me chu bur shing rtse'i bya //
ji bzhin long med 'chi med rtag pa'i sems //
spangs te skyo shas drag pos 'chi ba bsam //
snying nas chos sgrubs tshe 'di'i rnam g.yeng spongs //
zhes dang /
dam pas /
yeng ba'i bar la 'chi bdag bdud kyis 'dzin //
da lta nyid du sgrubs shig ding ri ba //
zhes gsungs pa yin pas na /
'o skol rnams kyis sang gnangs dang tshe phyi ma gang snga mi shes /
tshe 'di'i bya byed spyod lam thams cad ni zin tshar dus med cing mdo don chung /
'chi dus phan chad rgyun chags su phan pa ni dam pa'i chos kho na ma gtogs gzhan gang yang med /
des na bdag nam 'chi na ang snyam du mnyam bzhag ma lags pa'i rjes thob kyi gnas skabs kun tu'ang 'chi ba mi rtag pa snying khung rus pa'i gting nas tshugs thabs med pa'i bred sha thon thon gyi bar du yang nas yang du sgom pa ni shin tu nas gal che'o //

//gsum pa 'khor ba'i nyes dmigs bsam pa'i khrid ni /
shi na'ang 'jigs rgyu rang ci yod snyam na shi nas skye ba len mi dgos par sems cang med du 'gro ba zhig yin na 'jigs rgyu ci yod de /
cang med du mi 'gro /
ngan 'gro dang bde 'gro gnyis las ma 'das /
de yang ngan song gsum du skyes na ni sdug bsngal dar drags shing yun ring mi bzod pa sna tshogs zhig myang dgos /
gal te zag bcas kyi dge bas bde 'gro'i gnas su skyes kyang sdug bsngal gyi 'khor lo las ma 'das pa rang cag rnams kyis mngon sum du gyur pa 'di kas mtshon mod /
des na las chen pos dmyal ba /
'bring gis yi dwags /
yang bas dud 'gro'i gnas su gyur pa ste /
de la dang po dmyal ba'i sdug bsngal bsam pa la /
dmyal ba la tsha grang gnyis las /
dang po tsha dmyal brgyad kyi gnas kyi khyad par ni /
lcags bsregs kyi sa gzhi ri rong ngam grog can gdug pa'i bya dang gcan gzan dmyal srung gshed ma mi bsrun pa du mas gtams pa /
zangs zhun dang 'gyur byed kyi khu ba drag tu 'bab pa /
me lce khru gang ba tsam rgyun mar 'bar ba /
mtha' skor du lcags kyi shal ma lis zlum por byas pa /
'jigs shing skyi g.ya' ba'i gnas su gyur pa ste /
der skye ba'i bar do rnams srid pa bar do'i gnas su char rlung gis ded pa lta bu'i grang reg bzod par dka' ba zhig byung ba la brten tsha dmyal gyi gnas de mthong ba na der dro ba'i sred pa skyes nas gnyid sad pa ltar skad cig de ma thag tu skye ba len par 'gyur te /
de'ang lus kyi tshad ni khru bcu drug pa lus sems gnyis ka'i cha nas bzod sran rkyen phra mo tsam yang theg par dka' ba yod /
de la sdug bsngal gyi khyad par gyis yang sos dang /
thig nag
/bsdus 'joms /
ngu 'bod /
ngu 'bod chen po /
tsha ba /
rab tu tsha ba /
mnar med de brgyad las /
de la dang po yang sos ni /
sems can rnams kyi phan tshun dgra'i 'du shes kyis zhe sdang drag pos mtshon bsnun res byas te yang shi yang sos dang /
'ga' zhig ni nam mkha' las mtshon cha'i char babs te lus dum bu brgya stong mang po'i bar du 'thor ba na /
nam mkha' nas yang sos par gyur cig ces pa'i sgra'am rlung bser bu g.yos pa la brten te de ma thag 'tsho bar 'gyur zhing /
sdug bsngal de kho rang gi las ma rdzogs kyi bar du myang dgos pa yod /
thig nag pa rnams dmyal srung gshed ma rnams kyis lus kyi spyi gtsug nas rkang sen gyi bar thig nag po bzhi'am brgyad la sogs pa du ma btab ste ral gri dang sog le me 'bar bas gshogs pa dang 'breg pa'i sdug bsngal /
bsdus 'joms pa rnams ri ra lug dang glang po che'i gdong pa 'dra ba'i bar du 'tshog pas btsir te til gtun du til brdungs pa bzhin lus dmar 'dag 'dag song ba na yang sngar bzhin 'tsho nas sdug bsngal ma thems kyi bar du myang dgos so //
ngu 'bod ni de dag mthong bas 'jigs te yib pa'i snang ba skyes pa na lcags khang me 'bar ba'i nang du tshud de yun ring po'i bar du mi thar pa'i sdug bsngal /
ngu 'bod chen po rnams ni gzhan snga ma ltar la lcags khang nyis rim du tshud de sgo nang ma nas thar kyang phyi ma nas yun ring po'i bar du mi thar ba'i sdug bsngal /
tsha ba pa rnams ni lcags kyi 'phru ba dpang tshad tsam du nya bzhin bsreg cing /
lcags kyi tho lum 'bar bas brdung ba dang /
mdung rtse gsum pas spyi bo dang phrag pa gnyis su bshang lam nang thal byung du 'big pa dang /
mdung rtse gcig pas bshang lam nas spyi bo'i bar du 'big pa'i sdug bsngal /
lcags kyi bum par bcug ste 'dag me 'bar ba'i gseb tu dmyal ba /
yan lag dang lce la phur bu 'debs pa sogs sdug bsngal bsam gyis mi khyab pa yod /
rab tu tsha ba pa rnams lcags zangs 'gyur byed khol ma'i nang du spyi tshugs su 'tshod nas sha rus zhig nas keng rus ltar gyur pa na lcags kyi sa gzhi la bkram pas de ma thag tu 'tsho ba na yang 'tshod par byed cing /
kha 'byed chas kyis phye zhing lcags kyi tho lum dang zangs zhun blud pas kha dang lkog ma dang nang khrol thams cad 'tshig ste mthar ro smad nas sham sham thon pa sogs sdug bsngal bzod thabs med pa yod /
mnar med pa rnams lus sdong bu snum ldan la me 'bar ba ltar skad ngan tsam las gzhan me dang sems can so sor dbye mi shes pa ltar gyur cing me de'ang bskal pa 'jigs dus kyi me las tsha zhing /
de'ang gong ma gong ma las 'og ma 'og ma rnams bdun 'gyur gyis tsha zhing tshe tshad kyi khyad par ni /
mngon pa las /
mi rnams kyi lo lnga bcu la //
'dod pa dag gi lha rnams kyi //
'og ma dag gi nyin zhag gcig
/des na tshe lo lnga brgya 'o //
gong ma gnyis ka nyis 'gyur ro //
yang sos la sogs drug rim bzhin //
'dod lha'i tshe dang nyin zhag mnyam //
zhes pas de'ang mi lo lnga bcu la rgyal chen rigs bzhi'i zhag gcig
/de brtsis pa'i rang lo lnga brgya tham pa de yongs rdzogs yang sos pa'i zhag gcig tu byas /
de lo lnga brgya ni yang sos pa'i tshe tshad yin /
de'ang gong ma gong ma las 'og ma 'og ma nyis 'gyur nyis 'gyur gnas dgos pa yin /
des na tsha dmyal gyi gnas su skyes na sdug bsngal de lta bu myang dgos 'dug ang snyam du bsam //
gnyis pa grang dmyal gyi sdug bsngal bsam pa ni /
gnas kyi khyad par nyi zla la sogs pa'i snang ba med pa'i mun khrod /
gangs bar /
'khyags pa'i 'obs /
'khyags pa'i sbubs /
'khyags pa'i gcong rong chen po rlung dang bu yug shin tu 'tshub cing grang ba'i gnas su gyur pa ste /
der skye ba'i bar do rnams mes 'tshig pa lta bu'i snang ba shar ba na /
grang dmyal gyi gnas mthong ste de bsil bar shes pa na rang rang gi las kyi dbang gis gnyid sad pa ltar skad cig de ma thag tu skye ba len par 'gyur te /
sdug bsngal gyi khyad par ni /
'dir chu bur can sngon la 'dren pa'i lugs su byas nas /
de yang chu bur can dang /
chu bur rdol ba can dang /
a chu zer ba dang /
kyi hud zer ba dang /
so tham tham pa dang /
ut+pal ltar gas pa dang /
pad+ma ltar gas pa dang /
pad+ma chen po ltar gas pa'i bar du sdug bsngal myang dgos /
de'ang chu bur can ni grang ba'i reg byas lus la chu bur mtheb rdog tsam pa shar ba dang /
chu bur rdol ba can ni de bas kyang grang bas chu bur rdol ba ste /
de'i nang nas skyes pa'i lcags kyi 'bu mchu rnon gyis sha pags rus pa'i bar du phug cing za ba'i sdug bsngal /
de bas kyang grang bas a chu zer ba dang /
de bas kyang grang ba a chu ma thon par kye hud ces ngu skad shib shib 'byin pa /
de bas kyang grang bas so tham pa dang /
de bas kyang grang ba ut+pal ltar gas pa ni grang ba'i reg bya lhags pa'i shugs kyis pags pa sngon por gyur te kha lnga'am drug tu gyes te gas pa dang /
pad+ma ltar gas pa ni sngo ba las kyang thal te dmar por gyur te kha brgyad dang bcu drug gas pa dang /
pad+ma chen po ltar gas pa ni de bas kyang grang bas chu rgyus phra mo tsam gyis 'brel ba ma gtogs lus brgya stong dum bu mang por 'thor ba'i bar du sdug bsngal myang dgos pa yod /
de'ang tshe tshad kyi khyad par ni /
til sbyang nang nas lo brgya zhing //
til gcig phyung bas zad gyur pa //
chu bur can gyi tshe yin te //
gzhan gyi tshe ni nyi shu'i 'gyur //
zhes gsungs pas na /
de'ang ma ga d+ha yi khal brgyad cu 'gro ba'i snod sbyang zhes pa til gyis bkang ste lo brgya brgya na til 'bru re phyung pas til de zad pa tsam chu bur can gyi tshe tshad yin te /
de'ang gong ma gong ma las 'og ma 'og ma bdun 'gyur bdun 'gyur gyis grang zhing /
tshe tshad kyang de nyi shu'i 'gyur du gnas dgos pa yin /
des na grang dmyal du skyes kyang sdug bsngal gyi khyad par de lta bu myang dgos 'dug ang snyam du bsam //
gsum pa nye 'khor ba'i sdug bsngal bsam pa ni /
de'ang mdzod las /
brgyad po kun las lhag bcu drug
/de dag gi ni ngos bzhi na //
me ma mur dang ro myag 'dam //
spu gri'i lam sogs chu bo yin //
zhes pas tsha dmyal ngos bzhi las thon pa'am /
de nyid du skyes kyang rung tsha dmyal brgyad kyi phyogs gang du phyin kyang me ma mur gyi 'obs /
ro myag phyi sa'i 'dam /
ral gri lo ma'i nags tshal /
thal tshan gyi chu bo rab med pa rnams te /
de'ang dang po me ma mur gyi 'obs pus nub tsam du tshud de rkang pa bzhag ma thag sha pags bral zhing pus mo man chad sol ba'i phung por nag rum gyis song /
btegs pa na 'tsho zhing sdug bsngal de kha rang gi las ma rdzogs bar myang dgos pa dag yod do //
de las kyang thar na ro myag phyi sa'i 'dam rdzab mi gtsang ba'i dri nga ba der tshud pa na srin bu mchu rnon po khab 'dra bas sha pags khrol ma ltar 'bug cing za ba'i sdug bsngal /
de las thar kyang phyogs bzhi na ne'u gsing sngo shig ge ba zhig mthong ste /
der sred pas kyang lus bkol te phyin pas na ne'u gsing rnams ral gri'i thang du phyin te rkang pa bzhag ma thag lus brgya stong sogs dum bu mang por 'thor te /
yang de ma thag 'tsho zhing 'bros par 'dod kyang skyes bu go mtshon thogs pa mang pos bskor te 'bros su mi ster ba'i sdug bsngal /
de las thar kyang ljon shing gi sdong po mthong ste der sred pas lus bkol te phyin pa na /
las dbang gis rlung bsir bu tsam g.yos pa la brten lo ma rnams 'thor ba mtshon char gyur te lus dum bu mang por 'thor ba na khyi sre bo dang sbrul gdug pa can la sogs pas lus la 'khyud cing sha za ba la sogs pa'i sdug bsngal /
de las thar kyang phyogs bzhi na lcags kyi shal ma li'i sdong po la tsher ma rnon po sor bcu drug pa kha yas mas su blta ba dag mthong ste /
der 'ga' zhig ni rang rang gi las dbang gis 'gro ba dang /
'ga' zhig ni dmyal srung gshed ma rnams kyis ded pa sogs yod cing /
der ri de'i rtsa bar sleb pa na rang cag mi yul du sdod pa'i tshe na rang gi pha ma'am nye du la sogs pa gang yid la brtse ba des /
ri de'i rtse nas 'o khyod rang 'dir shog cig ces pa'i sgra lhang nge ba byung ba des yid la mi bzod pa'i gdung ba drag po skyes pa las /
ri de'i rtsa ba nas 'dzeg pa na pags pa rnams bshus /
sha rnams phrul /
khrag 'thor /
rtsa rgyus rnams so mang gis bal shad pa ltar skya sham sham song /
la la dag der 'byar zhing /
la la ri de'i rtser sleb pa na bya lcags mchu can dang khwa ta la sogs pas sha btog cing mig 'bru ba la sogs pa'i sdug bsngal yod /
yang ri de'i rtsa ba nas bos pas snga ma bzhin sdug bsngal myang bar 'gyur zhing /
der sleb pa na khyi sre bo dang /
sbrul gdug pa can dang /
skyes pa lcags kyi mchu can dang /
srin mo zangs kyi mchu can la sogs pas lus la 'khyud cing sha za ba'i sdug bsngal /
de las thar kyang thal tshan chu bo rab med du tshud cing gting du song ba na sha lpags bral te rus pa skya seng gis song /
khar thon pa na de ma thag 'tsho zhing /
kha 'gro gting 'gro de kha rang gi las ma rdzogs kyi bar de srid du sdug bsngal myang dgos pa dag yod /
'o de thams cad rang gi byed spyod kho na'i sdug bsngal las phyi rol na logs su bden par grub pa rdul tsam yang med de /
des na tshe 'di dang dmyal ba'i bar na dbugs rgyu rgyu ba 'di las med na sos dal du skad cig tsam yang sdod mi khom par 'dug ang snyam du drag tu bsam par bya ste /
de'ang zhi ba lhas /
dmyal ba yi ni las byas nas //
ci phyir 'di ltar bde bar gnas //
zhes dang /
bshes spring las kyang /
sdig can dbugs dbyung 'gag pa tsam zhig gi
/dus kyis bar du chod rnams dmyal ba yi //
sdug bsngal gzhal yas mthong nas rnam stong du //
mi 'jigs gang lags rdo rje'i rang bzhin no //
dmyal ba bris pa mthong dang thos pa dang //
dran dang bklag dang gzugs su bgyis rnams kyang //
'jigs pa skye bar 'gyur na mi bzad pa'i //
rnam smin nyams su myong rnams smros ci 'tshal //
zhes dang /
'di na nyin gcig mdung thung sum brgya yis //
rab tu drag btab sdug bsngal gang yin pa //
des ni dmyal ba'i sdug bsngal chung ngu la'ang //
'ol yang mi mchi char yang mi phod do //
zhes gsungs pa ltar yin pas na /
'jig rten dmyal ba'i yul du skyes na sdug bsngal de lta bu myang dgos 'dug ang snyam du bsam mo //
ngan song gi gnas gnyis pa yi dwags kyi sdug bsngal bsam pa'i khrid ni /
phal cher 'dzam gling 'di'i 'og dpag tshad lnga brgya tsam 'das pa na yod par bshad cing /
de la yi dwags kyi yul ni mya ngam gyi grong ngam grog rad rod can zangs dmar gog po'i rnam pa lta bu yid du mi 'ong zhing kun tu bag grang pa'i gnas su gyur pa ste /
de la mdo dran nyer yi dwags la rigs drug tu gsungs kyang 'dir bsdus pa'i dbang du byas na bzhi ste /
spyi mthun sgrib pa /
phyi'i sgrib pa /
nang gi sgrib pa /
zas skom gyi sgrib pa can te /
de la spyi mthun gyi sgrib pa can rnams ni bkres skom gyis nyen pas lus skem zhing rid pa /
mig khong du lhung zhing /
rgyu ma stong pa sgal pa la 'byar ba /
skra phag gi ze ba ltar gzengs pa /
mgo bo par bu tsam /
mgrin pa gzhu rgyud tsam pa /
lto ba yul ljongs tsam pa /
yan lag 'jag ma tsam yod cing /
de ltar zas skom gang la'ang ma myong bas rus tshigs khrog ste me 'bar ba la sogs pa'i sdug bsngal /
phyi'i sgrib pa can rnams kyis zas skom 'tshol phyir kun tu 'khyams kyang mi rnyed cing 'ga' zhig tu zan gyi phung po ri bo tsam mthong yang der bkol te phyin pas la la ni sa phung du song /
la la ni shul tsam yang med pa la /
yang ljon shing 'bras bu can mthong yang der sred de lus bkol te phyin pas na la la ni sol ba'i phung por nag rum gyis song /
la la ni 'gal dum rad rod can du gyur /
'ga' zhig ni skyes bu go mtshon can mang pos bskor nas longs spyad du med pa dang /
yang ne'u gsing rnams mthong ba na /
la la ni shul tsam yang med par yal te gram pa skya khrol gyis song /
la la ni rnag khrag gi mtshor song /
gzhan yang rgya mtsho chen po la dngos su srung ba ye med kyang mtha' skor du skyes bu go mtshon thogs pa mang pos bsrungs pa'i sdug bsngal /
nang gi sgrib pa can rnams ni zas skom gang yang mi dbang zhing /
dbang du srid kyang kha khab kyi mig tsam du mi 'drong zhing /
kha'i dug gis skem 'gro /
ma skem yang mgrin pa phra bas mi 'drong /
'drongs kyang lto ba yul ljongs tsam mi khengs shing /
khengs kyang yan lag 'jag ma tsam pas mi theg pa'i sdug bsngal /
zas skom gyi sgrib pa can rnams kyis zas skom khar sleb ma thag kha nas me 'bar zhing mthar nang long rgyu ma thams cad bsregs shing lto ba nas me lce dmar lhag lhag 'bar ba'i sdug bsngal /
gzhan yang dus tshigs thams cad phyin ci log tu gyur pa'i dbang gis /
dbyar gyi dus su zla bas kyang tsha reg mi bzod /
dgun nyi mas kyang grang reg bzod dka'/
dpyid kyi dus char sprin yang me char du 'beb cing /
gzhan yang kha lud dang /
sna lud dang /
mi gtsang ba dang /
me 'dag la sogs pa duHkha skye ba'i zas kho na brten dgos pa dang /
ltogs skom la sogs la ngoms shing 'grangs pa'i dus med pa dang /
rtag tu 'tshol 'gros kyis ngal zhing chad pa dang /
nyams zhan pas rus tshigs khrog ste me 'bar ba dang /
phan tshun dgrar gyur pas 'ching ba dang /
rdeg pa dang /
gsod pa dang /
sdigs pa dang /
gtad so med par 'jigs skrag chen pos 'bros pa la sogs sdug bsngal dos drag cing yun ring por myang dgos /
tshe tshad kyi khyad par ni /
mdzod las /
zla ba nyin zhag gis lnga brgya //
zhes pas mi'i zla ba gcig la zhag gcig tu byas pa'i rang lo lnga brgya dang /
bshes spring las /
lnga stong dag dang khrir yang 'chir mi 'gyur //
zhes gsungs pas /
yi dwags la la'i tshe tshad lo lnga stong dang /
kha cig khri yin par bshad do //
de lta bu'i sdug bsngal gyi rgyu ni ser sna dang 'jur gegs sogs las grub pa yin pa'i phyir da lta'i gnas skabs su kun tu bsgrim ste bag yod par bya'o //
des na yi dwags kyi yul du skyes na sdug bsngal de lta bu myang dgos pa 'dug ang snyam du bsam mo //
gsum pa dud 'gro'i sdug bsngal bsam pa'i khrid ni /
dud 'gro la byings dang kha 'thor ba gnyis kyis /
byings na gnas pa phyi'i rgya mtsho chen po la yod pa rnams ni /
de la klu rnams nyin re bzhin bye tshan gyi 'jigs pa dang /
mkha' lding gi gnod pa byung dogs pa dang /
chu'i rlabs kyis mtha' la khyer te gnod pa byung dogs pa dang /
gzhan yang che ba gcig gis chung ba mang po dus gcig la za ba dang /
chung ba mang pos che ba gcig rub ste za ba la sogs pa'i sdug bsngal yod /
kha 'thor ba lha dang mi'i yul na yod pa 'di rnams kyang /
bdag tu ma gzung ba rnams ni kho rang rnams phan tshun gcig gis gcig la dbang che bas chung ba gson zas byed pa sogs gnod pa byed pa dang /
gzhan yang mi la sogs pas sha lpags rus pa sgro la sogs pa'i ched du dbang med du gsod pa dang /
bdag tu gzung ba rnams ni khal mi theg bzhin du 'gel ba dang /
rmos rmo ba dang /
zho bzho ba dang /
spu 'thog pa /
bal 'breg pa /
gzhan yang rdung ba dang /
btsog pa dang /
rdeg pa la sogs pa mdor na pags pa bshu zhing snying 'don pa tsam gyi sdug bsngal byung yang da dung bzod sran bskyed de mi rnams kyi g.yog dbang med du snying rus byed dgos pa dang /
thun mong du glen lkugs bkol spyod kyi sdug bsngal drag po bsam gyis mi khyab pa zhig myang dgos pa yod de /
bshes spring las /
dud 'gro'i skye gnas na yang gsod pa dang //
bcing dang brdeg sogs sdug bsngal sna tshogs myong //
zhi 'gyur dge ba spangs pa rnams la ni //
gcig la gcig za shin tu mi bzod 'byung /
kha cig mu tig bal dang rus pa khrag
/sha dang pags pa'i ched du 'chi bar 'gyur //
dbang med gzhan dag rdog pa lag pa dang //
lcags dang lcags kyu rnams kyis btab ste bkol //
zhes gsungs so //
tshe tshad ni mtha' gcig tu ma nges te /
dud 'gro rnams /
mchog ring bskal pa'o //
zhes pas /
klu la sogs pa kha cig bar bskal tsam du thub cing thung ba nges med du bshad /
'o des na da lta rang cag rnams kyis me'i nang du mdzub mo yud cig 'dzug gam /
dgun grang sgang 'khyags sbubs su gcer bur 'dug gam /
nyin zhag kha yar bza' btung med par lus pa'ang zas skom gyi snga phyi'i sgug sdod dang /
lus la sbrang ma dang lji shig gis so btab pa'i sdug bsngal gyi rkyen phra mo tsam yang theg par dka' na /
dmyal ba yi dwags dud 'gro'i sdug bsngal ji ltar bzod na ang snyam du da lta'i rang nyams la dpag ste /
nges 'byung skyo shas drag pos bskul nas tshe 'di'i dal 'byor don yod par bya'o snyam du bsam mo //
de nas gnyis pa mtho ris kyi sdug bsngal bsam pa'i khrid ni /
de'ang bsod nams cha mthun gyi dge ba'i las chung 'bring chen po bsags pa'i mthu las mi dang 'dod pa'i lha dang khams gong ma'i lha la sogs par rim gyis skyes nas gnas skabs kyi bde 'bras phra mo tsam longs spyod du yod pas de tsam gyis chog gam snyam na mi chog ste /
'khor ba mtho dman gyi rang bzhin gang du skyes kyang zug gzer rgyun mi chad pa'i nad pa ltar bde ba'i go skabs skad cig tsam yang mi 'dug pa rang cag rnams kyis mngon du gyur pa 'di kas mtshon pa yin mod /
des na mi'i sdug bsngal bsam pa'ang /
dang po rang cag rnams ma'i mngal du rtsa mdud dog cing mun nag la dri nga ba tsha grang gi 'gyur ldog bzod dka' ba der zla ba bgrangs nas sdod dgos /
de'i tshe na'ang mas zas tsha ba rnams zos pa'i tshe tsha dmyal du tshud pa lta bu dang /
grang ba rnams zos pa'i tshe grang dmyal du tshud pa lta bu dang /
zas mang po zos pa'i tshe ri bos mnan cing ri brag gi bar du bcar ba'i sdug bsngal /
lus kyi sgul skyod la sogs pa las byas pa'i tshe rbab tu sgril zhing g.yang la lhung dogs pa'i sdug bsngal /
pho mo 'khrig pa spyod pa'i tshe na me nyal du tshud pa lta bu /
gzhan yang der ma zad thom thom gor gor ling ling byed pa la sogs pa sdug bsngal dpag tu med pa zhig myang dgos pa yod /
de nas zla ba them ste ma'i mngal nas thon pa'i tshe na'ang ma'i mngal nyid dog par gyur pa'i dbang gis 'jur mig nas drangs te pags pa bshu ba lta bu'i sdug bsngal /
lte ba gcod pa'i tshe na nang khrol yod tshad phyir thon zhing snying la tsher ma btab pa lta bu'i sdug bsngal /
ma'i sha dang reg tshe lcags bsregs dang sha'u reg pa lta bu'i sdug bsngal /
gos ji ltar 'jam pa zhig g.yogs kyang ma'i mngal gyi rtsa mdud nyid 'jam par gyur pa'i dbang gis tsher mas reg pa lta bu'i sdug bsngal /
pang du blang ba'i tshe byi'u khras khyer ba lta bu'i sdug bsngal /
gzhan yang bu rdzi la sogs pas nyar tshags ma byung ba'i dbang gis dbang po'i sgo rnams su srog chags zhugs pa sogs sdug bsngal yong ba dang /
lus la sbrang bu dang lji shig gis so btab pa dang /
'og nas dri chu la sogs pas mi bde ba sogs mdor na yid la mi 'dod pa gang 'dra zhig byung yang ngu ba min pa gzhan ci yang mi 'byung /
de nas na tshod yar la 'phel te lus kyi lang tsho dar la babs te dkar la dmar ba'i mdangs chags kun gyi yid 'phrog pa lta bur gyur kyang /
mthar kha dog nyams pas gdong byad sngo chom gyis song zhing /
gnyer mas gang /
mgo bo yang skya yer gyis song /
dbyibs nyams pas kha'i so don /
drang por skyes pa'i lus de'ang sgur zhing 'khogs /
yan lag 'khyog por song ste kun gyi yid du mi 'ong bar gyur /
dbang po nyams pas mig mi gsal zhing rna ba 'on /
longs spyod nyams pas kha zas mang na mi 'ju /
nyung na ni bkres /
stobs nyams pas ldang ba dka'/
'gro na ni 'khyor /
'dug na ni bug
/smra ba ldab ldib tu gyur /
gzhon pa rnams kyis phyas chos byed pa la sogs pa'i sdug bsngal /
mthar sngon las 'phral rkyen gyi 'byung bzhi 'khrugs pa'i nad kyis btab pas zug rngu ldang zhing lus rgud /
'dod pa'i gnyid dang bza' btung la sogs pa la spyad dbang med /
mi 'dod pa'i sman dang gtar sreg la sogs pa brten dgos shing /
'chi bar dogs pa'i sdug bsngal la mtha' med /
'chi ba'i tshe na'ang zas nor shed stobs sman dpyad rim gro rig sngags rten 'brel gang gis kyang mi phan /
de'ang sngar 'bad pas bsgrubs pa'i longs spyod dbang thang 'khor grogs thams cad dang /
der ma zad phangs shing sdug pa'i lus kyang bzhag ste gnad gcod kyi sdug bsngal drag po dang bcas 'chi bar 'gyur zhing /
sdug bsngal bzhi po de mi spyi mthun du myang dgos par ma zad /
bye brag gi sdug bsngal yang sdug bsngal bzhi po shas chung ba'i bar skabs su longs spyod dbang thang sogs tshe 'di'i bde 'byor phra mo sgrub pa'i don du lus srog gi shed la bor te dka' ba ji snyed cig spyad kyang 'dod pa'i don ma 'grub pa'i sdug bsngal /
tsha grang bkres skom nad gdon dgra jag sogs yid du mi 'ong ba'i rkyen dang 'phrad pa'i sdug bsngal /
gnyen grogs 'khor 'dabs longs spyod sogs dga' bde skyid pa'i dpal dang bral ba'i sdug bsngal /
mdor na 'khor ldan rnams 'khor dang longs spyod ji tsam che ba ltar de dag bsrung dgos pa dang /
khyad par rgyal po la sogs pas dbang med du chad pa sogs byung dogs pa'i sdug bsngal /
dbul po rnams zas skom sogs 'dod pa'i longs spyod btsal kyang mi rnyed pas dbul zhing phongs pa'i sdug bsngal drag po dang ldan pa ste /
skyes rabs las /
gcig ni bsrung bas nyon mongs la //
gnyis pa 'tshol bas sha thang ngo //
phyug gam yang na dbul yang rung //
gang na'ang dga' ba med par 'gyur //
zhes dang /
bzhi brgya pa las /
mchog la yid kyi sdug bsngal dang //
tha ma rnams la lus skyes so //
sdug bsngal gnyis kyis 'jig rten 'dir //
nyin re bzhin du 'joms par 'gyur //
zhes gsungs pa ltar yin pas na /
rang cag rnams kyis mngon du gyur pa 'di kas mtshon pa yin mod /
des na 'jig rten mi yul du skyes kyang sdug bsngal de lta bu zhig myang dgos par 'dug snyam du bsam mo //
gnyis pa lha min gyi sdug bsngal bsam pa'i khrid ni /
dang po lha'i phun sum tshogs pa'i dpal rnams mthong ba'i tshe /
de dag la phrag dog pas yid la mi bzod pa'i gdung ba drag po rtag tu myong zhing dus dus su lha rnams la 'thab pa las /
lha min rnams bsod nams kyi mthu chung bas gsod pa dang /
rdeg pa dang /
yan lag gcod pa dang 'dral ba'i sdug bsngal drag po 'byung zhing /
de'i tshe lha rnams ni mgo bo dang rked pa man chad na gnad du phog kyang slar 'tsho la /
lha min rnams ni mi ltar gnad du phog pa las 'chi ste /
de'i tshe gzugs brnyan gser gyi sa gzhi'i steng du kun snang zhes pa'i mtsho la shar bas dmag ma log pa'i gong nas nye du rnams mya ngan gyis gdung bar bshad cing /
gzhan yang lha min rnams phal cher nag phyogs yin pas chos la mi mos /
'ga' zhig mos su chug kyang rnam smin gyi sgrib pa can yin pas khyad par rtogs pa'i dus med /
de'ang lha min rnams la rigs bzhi ste /
tshe dpal lha'i rigs /
gdug pa klu'i rigs /
srog gcod srin po'i rigs /
stobs ldan gnod sbyin gyi rigs te phal cher nag po'i phyogs kho na las med /
de'i phyir na lha min gyi gnas su skyes kyang sdug bsngal de lta bu zhig myang dgos par 'dug ang snyam du bsam mo //
gsum pa lha'i sdug bsngal bsam pa'i khrid ni /
dang po 'dod pa'i lha rnams ni rang rang gi 'dod yon la bag med du spyod cing des kyang tshim pa med par gzhan gyi 'dod yon la bag med du spyod pa dang /
de ltar 'dod yon bag med du spyad pas mthar tshe 'grib pa ma tshor bar 'chi ltas rnams rim gyis phog ste /
ma rmos pa'i lo tog kyang rang bzhin gyis yal /
khrus kyi rdzing bu yang skam /
'dod 'jo'i ba yang shi
/dpag bsam gyi sdong po yang rang bzhin du skam /
de nas lus la sngar med pa'i dri ma nag po chags pa dang /
me tog gi phreng ba yang rnying /
mchan 'og gnyis rul /
pad+ma'i stan la'ang sdod snying mi 'dod par kun tu 'khyams snying 'dod /
de'i tshe rang gi lha mo lha phrug la sogs pas rang spangs te lha gzhan gyi drung du song /
der lha la zag bcas kyi mngon shes yod pa'i dbang gis rang nyid shi bar ni shes /
ngan song gi sdug bsngal drag po myang dgos pa'ang shes te 'pho ltung gi sdug bsngal nya bye tshan la bsgres pa lta bu lha'i zhag bdun du myang dgos pa dang /
de'ang shi nas lhar skye ba ni srid mtha' tsam ste mir skye ba'ang ches nyung /
phal cher ngan song du skye ba de'i sdug bsngal bzod dka' ba yun ring du myang dgos pa shes nas sdug bsngal bzod glags med pa 'byung ste /
dran nye las /
lha yi gnas nas ltung ba yis //
sdug bsngal rab tu skye ba gang //
de la sems can dmyal ba yi //
bcu drug char yang mi phod do //
zhes dang /
bshes spring las kyang /
brgya byin 'jig rten mchod 'os gyur nas kyang //
slar yang las kyi dbang gis sa steng lhung //
'khor los sgyur rgyal nyid du gyur nas kyang //
'khor ba dag tu yang bran nyid du 'gyur //
zhes gsungs shing /
gzhan yang lha bsod nams che ba dag gi 'dod yon gyi dpal mthong ba na /
bsod nams chung ba rnams sems khong du chud cing spa bkong bar 'gyur zhing /
mthu che bas chung ba rnams gnas nas skrod pa'i sdug bsngal /
khyad par rgyal chen bzhi pa'i rigs dang sum cu rtsa gsum pa'i lha rnams dus rtag tu lha ma yin dang 'thab cing rtsod pa dang /
lus mtshon gyis gcod cing 'dral ba dang gsod pa'i sdug bsngal bsam gyis mi khyab pa zhig myang dgos pa yod /
gzugs dang gzugs med pa dag sdug bsngal gyi sdug bsngal mngon gyur ba med kyang 'du byed kyi sdug bsngal kho na'i rang bzhin las ma 'das shing /
ting nge 'dzin gyis myos pa ltar gyur pas so skye rnams yon tan gong 'phel du 'gro ba med cing /
ting nge 'dzin gyis myos pas ro myong can gyi ting nge 'dzin las 'bral mi phod cing /
de nas rang rang gi ting nge 'dzin nyams nas 'chi ba'ang yod /
gong du der gnas pa'i so skye rnams sngon las kyi 'phen pa zad pa na slar 'dod pa'i khams su skye ba len te /
sngon ma'i rten 'jig rten pa'i ting nge 'dzin sgom pa'i skabs dang /
skabs der bsam gtan gzugs med kyi ting nge 'dzin la nyams bde bde 'dra bar 'dug kyang yid brtan mi 'grub par mda' nam mkha' la 'phangs pa cis kyang sa la 'bab pa dang chos mtshungs pa bzhin zag bcas kyi dge ba'i 'phan shugs zad pa na slar ngan song du lhung bar 'gyur te /
bshes spring las /
lha yul 'dod bde shin tu chen po yang //
tshangs nyid chags bral bde ba thob nas slar //
mnar med me yi bud shing gyur pa yi //
sdug bsngal rgyun mi 'chad pa brten 'tshal lo //
zhes gsungs pa ltar yin pas na /
khams gsum 'khor ba'i gnas 'di mtho dman gang du skyes kyang sdug bsngal gyi sdug bsngal /
'gyur ba'i sdug bsngal /
khyab pa 'du byed kyi sdug bsngal te sdug bsngal gyi 'khor lo las ma 'das pa ste /
'khor ba'i sdug bsngal de lta bu las thar bar dka' bas me'i 'obs dang 'dra'o :
bde ba'i go skabs med pa zug gzer rgyun mi chad pa'i nad pa dang 'dra'o :
bde ba cung zad myong yang sdug bsngal du 'gyur ba shing kim pa'i 'bras bu za ba dang 'dra'o :
sdug bsngal de nyid 'bor du med pa bu gcig pa shi ba'i ma dang 'dra'o :
bde ba 'dod nas sdug bsngal bzod pa gyad kyi sgyu rtsal dang 'dra'o :
sdug bsngal la bde bar 'dzin pa ral gri'i sbrang rtsi lces 'dag pa dang 'dra'o :
de bas na 'khor ba la yid skyo ba nag can btson dong nas 'bros pa ltar bya'o :
zug gzer rgyun mi chad pa'i nad pa ltar bde ba'i go skabs skad cig tsam yang mi 'dug
/de'i phyir na da res rang cag rnams bstan pa gnas pa'i yul dbus su ni skyes /
bla ma dge ba'i bshes gnyen gyis thugs brtse ba chen po'i sgo nas ni rjes su bzung /
gdams pa'i man ngag zab mo dang ni mjal /
des na rang cag rnams kyis gsang sngags zab mo'i chos sgor ni zhugs /
chos byed pa'i thabs ni shes /
chos byed pa'i dbang ni yod /
chos byed pa'i lam gyi rgyu rkyen rten 'brel thams cad phun sum tshogs pa'i skabs 'dir ma bgyis na ni rang gis rang bslus pa lta bur 'gro bar 'dug ste /
de'ang ded dpon rgya mtsho'i gling nas stong log byed pa bas kyang blun te /
da res rang la dbang yod pa'i dus 'di ru 'khor ba mtho dman gyi rang bzhin gang du'ang mi skye ba'i dam pa'i chos gsha' ma zhig
/nges par rang mi byed re shi snyam du mnyam bzhag ma lags pa'i rjes thob kyi gnas skabs su'ang yang nas yang du drag tu bsam par bya'o //

//bzhi pa las 'bras bsam pa'i khrid ni /
de'ang rang cag rnams las dge ba bgyis pa la brten 'bras bu bde ba /
mi dge ba bgyis pa la brten 'bras bu sdug bsngal gyi rgyur smin pa ste /
de'ang dper na sa bon mngar ba zhig btab na 'bras bu yang mngar ba dang /
sa bon kha ba zhig btab na 'bras bu yang kha ba zhig smin pa bzhin te /
des na sa bon mngar kha'i 'bras bu so sor smin pa ltar las dkar nag gi 'bras bu so sor smin par 'gyur bas dge sdig gi 'dor len rnams blang dor go ma 'dzol bar bslab dgos par 'dug ste /
de'ang las dge mi dge gang yin yang rung /
rgyu las kyi dus su chung ngu las med kyang 'bras bu rnam smin gyi dus na 'phel shin tu che ste /
'gyur chung shos kyi brgya 'gyur stong 'gyur du 'phel /
'gyur che shos la tshad gzung med de nas sogs 'bras bu'i 'phel skyed dang chos mtshungs /
des na rang gis bsags pa'i las gnyen pos ma bcom na 'bras bu ma smin gyi bar du chud 'dza' bar mi srid pas blang dor gyi gnas sogs la gzab pa gal che ste /
de'ang mdo las /
lus can rnams kyi las rnams ni //
bskal pa brgyar yang chud mi 'dza'//
tshogs shing dus la babs pa na //
'bras bu nyid du so sor smin //
zhes dang /
bzhi brgya pa las /
bsam pa byang chub sems dpa' la //
dge'am gal te mi dge'ang rung //
thams cad dge legs nyid 'gyur te //
gang phyir yid bde'i dbang 'gyur phyir //
zhes dang /
spyod 'jug las /
deng nas brtsam ste gnyid log gam //
bag med gyur kyang bsod nams shugs //
rgyun mi chad pa du ma zhig
/nam mkha' mnyam par rab tu 'byung //
zhes gsungs pa ltar yin pas na /
de la chos kyi phung po brgyad khri bzhi stong la sogs pa bsam gyis mi khyab brjod kyis mi langs pa zhig gsungs na'ang /
de nyid mdor hril gyis sgril na /
mdzod las /
de las che long bsdu na ni //
dge dang mi dge ci rigs pa //
las kyi lam ni bcur bshad do //
zhes gsungs pas na /
dngos gzhi mi dge ba spang bya spong tshul la ltos nas bcu dang /
dge ba bsgrub bya sgrub tshul la ltos nas bcu yin te /
dang po mi dge spang bya spong tshul la ltos nas bcu ni /
lus kyi gsum /
ngag gi bzhi /
yid kyi gsum ste /
de la lus kyi sgo nas gzhan gyi mthu dang dmag dang jag gi sgo nas phrogs pa dang /
gzhan yang bre srang la sogs g.yo sgyu'i sgo nas len pa ste ma byin pa len pa /
yul ma yin pa gzhan gyis bdag tu bzung ba'i bud med la 'khrig pa spyod pa ste mi tshangs par spyod pa dang /
sems can gyi srog gcod pa'am gang yin yang rung ste /
ma shi'i bar du gsod sems kyi bsam pa gting btsugs pas srog gcod pa ste lus kyi las gsum dang /
de nas ngag gi sgo nas shes bzhin du mi bden par smra ba'i rdzun tshig
/gzhan gyi zher 'debs pa'i tshig rtsub /
gzhan mdza' ba dbye ba'i phra ma /
ngag 'khyal ni de gsum ma yin pa'i kha gsag glu dang dmag dang chags pa'i gtam dang /
lta log gi chos gtam smra ba la sogs gzhan la skur pa 'debs pa la sogs pas mtshon mi dge ba'i las gang dang gang bgyis pa de thams cad ngag gi las bzhi /
yid kyi sgo nas kyang gzhan gyi nor kho la med kyang rung /
nga la yod na bsam pa'i brnab sems /
ngas 'di 'dra zhig byas na kho la gnod pa 'khyol bar 'dug snyam pa'i gnod sems /
log lta ni tshe snga phyi dang /
las 'bras dang /
dkon mchog gsum mi bden par 'dzin pa sogs des mtshon pa'i mi dge ba'i las dngos lta ci smros /
phra zhing phra ba nas kyang khong par song ba'i dug bzhin spangs nas rtag tu bag yod par bya /
'o na de ltar spangs nas dang du len rgyu gang 'dra zhig len snyam na lus kyi gsum /
ngag gi bzhi /
yid kyi gsum /
de la lus kyi sgo nas ma byin len pa spong ba'i gnyen por dkon mchog la mchod pa 'bul ba /
phyag 'tshal ba /
skor ba bskor ba /
ngan slong la sbyin pa gtong ba sogs dge ba'i las ci 'grub byed pa dang /
mi tshangs spyod spong ba'i gnyen por rang rang gi bud med la spyod pa ma gtogs /
gzhan gyi bdag tu bzung ba'i bud med la mi spyod de /
de dag ni khyim pa'i dbang du byas kyi tshangs spyod rnams kyis dus rtag tu rgyu tshul khrims rnam par dag pa mig gi 'bras bu ltar bsrung ba dang /
srog gcod spong ba'i gnyen por sems can gyi srog skyabs pa dang /
srog bslu ba sogs byed pa ste lus kyi gsum /
ngag gi sgo nas rdzun tshig spong ba'i gnyen por gsal zhing drang por brjod pa ltar smra ba /
tshig rtsub spong ba'i gnyen por 'jam zhing snyan par smra ba /
phra ma spong ba'i gnyen por ma bsdum pa'i 'gro ba mtha' dag sdum par byed pa /
ngag 'khyal spong ba'i gnyen por gzhan la chos 'chad pa /
rang gis nyan pa /
tshig don la rtog cing dpyod pa /
gzhan gyi yon tan brjod pa /
gtso bo ni yang dag pa'i bsam gtan gyi don kho na la mnyam par 'jog pa dang /
gzhan yang yi ge 'bri ba sogs mi dge ba'i las thams cad dge ba'i las su bsgyur ba dang /
yid kyi sgo nas brnab sems spong ba'i gnyen por rang gis nor la chog shes pa /
gnod sems spong ba'i gnyen por sems can la byams pa bsgom pa /
log lta spong ba'i gnyen por sangs rgyas la skyabs /
chos la lam /
las 'bras la yid ches kyi bsam pa gting tshugs par bya ste /
mdor na las 'bras la spang blang go 'dzol med pa'i sgo nas zag bcas kyi dge bas kyang gnas skabs kyi bde 'bras bskyed pa tsam las mthar thug gi 'bras bu 'dzad 'gro bas /
des na dge ba'i las thams cad bsam pa byang chub kyi sems kyi rtsis zin pa dang /
mi dge ba'i las cung zad nongs kyang de ma thag gnong 'gyod drag pos bshags sdom 'phral du mthol la /
mthar gnyis ka 'khor gsum mi rtog pa'i shes rab kyi rtsis zin par bya'o snyam du bsam ste /
'di dag ni gtso bor rjes thob kyi gnas skabs kun tu dran shes brtan po'i sgo nas nyams su len pa yin no //

//lnga pa lam log pa las khyad par du byed pa theg pa spyi'i rmang rdo skyabs su 'gro ba'i khrid ni 'di ltar du bsam par bya ste /
'o rang cag rnams kyi mi dge bcu spang gi tshul khrims sogs dge ba'i las 'bras kyis re zhig bde 'gro'i gnas su skyes kyang /
sdug bsngal thams cad spangs pa'i thar pa'i go 'phang zhig ma thob na da dung 'khor ba mtha' med du 'khyams nas sdug bsngal sna tshogs zhig myang dgos par 'dug mod /
de'ang da lta ni srin mo'i gling du tshud pa lta bu /
dug can gyi rgya mtshor lhung ba lta bu /
nags mtha' mes bskor ba'i skyes bu lta bur 'dug mod /
rang dbang thob ste su la'ang skyabs 'tshol mi dgos pa zhig yin na des chog mod /
de lta min na rang cag rnams tshe rabs thog ma med pa'i sngon rol nas ma rig pa'i mun pa 'thibs pos ni non /
las nyon gyi mtshon chas ni bsnun /
rgan dang 'byor rgud kyi chad pas ni bcad /
mthar 'chi bdag gi khrims rar dbang med du khrid nas ngan song gsum gyi gshed mar gtod par 'dug
/de la skyabs nus ni bla ma dkon mchog rin po che rnam pa gsum kho na ma gtogs gzhan su'ang med de /
de'ang slob dpon chen pos /
'khor ba'i dpon ni ji ltar bzang yang bslu //
skyabs gnas dkon mchog gsum la bslu ba med //
ces dang /
grub chen me long gis /
'gran zla med pa'i dkon mchog la //
blo snying brang gsum rgyun du 'khol //
bslu med ci bsam 'grub ste mchi //
zhes gsungs pa ltar /
'jig rten gyi lha mthu bo che tshangs pa dang brgya byin rnams kyis kyang 'khor ba las skyabs pa'i mthu med de /
dper na nag can btson dong du tshud pa phan tshun gcig gis gcig skyob mi nus pa dang chos mtshungs te /
kho rang rnams kyang 'khor ba na gnas pas de las skyabs pa'i mthu med /
des na de las skyabs nus pa'i skyabs dang ra mda' dkon mchog gsum kho nar nges snyam du lus sems rnal du phab /
rang gar gnas kyi sa phyogs 'di nyid nyams dga'i zhing khams yangs shing rgya che la khod snyoms pa rin po che sna tshogs las grub pa'i rang bzhin can /
yang na ni bai DUr+Ya la gser gyis mig mang ris su bris pa mtha' skor thams cad rin po che'i ra ba zlum pos byas pa /
bdud rtsi'i chu dang dpag bsam gyi shing /
me tog gi tshal /
gur gum dang /
pad+ma'i sdong po la sogs pas kho ra khor yug tu gtams pa /
mnan na nem byed cing bteg na 'phar byed pa /
yangs shing go skabs dang bral ba'i 'od kyi rang bzhin can du bsam /
de'i dbus su pad+ma'i sdong po rtsa ba gcig la rtse mo lo 'dab phyogs bcur rgyas pa me tog dang 'bras bu phun sum tshogs pas rab tu dud pa /
phan tshun thams cad gser gyi tha gus bres pa /
me tog gi chun 'phyang dang /
kha dog sna tshogs pa'i dar dpyang rin po che'i drwa ba drwa phyed dang /
gser dngul gyi dril g.yer la sogs pas mdzes par spras pa /
rlung g.yos pa tsam gyis chos kyi sgra skad lhang lhang sgrog pa /
de'ang dngos 'dzin gdos bcas kyi rnam pa ma yin pa 'ja' tshon gyi rang bzhin can nam mkha'i khyon thams cad yongs su gang ba zhig bsam /
de'i dbus kyi snying po de la seng+ge chen po brgyad kyis bteg pa'i rin po che'i khri mtho zhing yangs pa /
de'i steng du pad+ma dang nyi zla'i gdan dang bcas pa gsal btab /
de la gsal snang thon byung ba dang de'i steng du rang gi drin chen rtsa ba'i bla ma de nyid rnam pa bcom ldan 'das rdo rje 'chang sku mdog sngon po zhal gcig phyag gnyis pa zhi zhing 'dzum pa'i ngang tshul bzang po dang ldan pa /
phyag g.yas gser gyi rdo rje rtse lnga pa dang g.yon dngul dkar gyi dril bu thugs kar bsnol stabs su 'dzin pa /
zhabs rdo rje'i skyil krung lham me lhang nge lhan ner bzhugs pa /
dbu skra mthon mthing ral pa'i thor tshugs can dar dang rin po che dang rus pa'i rgyan gyis brgyan pa /
sku la blta bas chog mi shes pa /
'od dang 'od zer mtha' yas mu med pa spro ba'i bdag nyid can /
sku la mtshan bzang po sum cu rtsa gnyis dang dpe byad bzang po brgyad cus spras pa /
gsung yan lag drug cu'i chos sgra sgrog pa /
thugs ting nge 'dzin gyi sgo brgya phrag du ma la mnyam par 'jog pa'i bdag nyid can du gsal gdab /
de la gsal snang thon byung ba dang /
de'i steng gi cha la rtsa brgyud kyi bla ma rnams tho brtsegs sam /
yang na mtha' skor du khrom tshogs su bzhugs pa dkon mchog kun 'dus su bsam /
de nas phyogs bzhi'i yal ga gdan gyi bkod pa mtho zhing yangs par rin po che'i khri dang pad+ma nyi zla'i steng du /
shar ram mdun mar khyad par gyi sangs rgyas dkon mchog bcom ldan 'das rdo rje sems dpa' yab yum la yi dam rgyud sde bzhi drug gi lha tshogs kyis bskor ba sangs rgyas dkon mchog kun 'dus /
lho 'am g.yas su chos sku yum chen mo sku mdog gser btso ma lta bu zhal gcig phyag bzhi'i dang po gnyis rdo rje dang glegs bam 'og ma gnyis mnyam gzhag dang sku rgyab tu chos dkon mchog glegs bam brtsegs pa'i rnam pa can /
de'ang rtogs pa'i dam chos ngo bo bsam brjod dang bral ba rnam pa 'gog bden gyi rang bzhin can /
sangs rgyas kyi sar bgrod bya'i lam dang lung gi dam chos ni snga ma brjod byar ston pa'i rnam dkar gyi legs bshad ming tshig brda' rtogs kyi rnam pa glegs bam gyi bdag nyid can dam chos dkon mchog kun 'dus /
nub bam rgyab tu thun mong gi dge 'dun dkon mchog
/de'ang theg pa chen po'i dge 'dun sa chen po la bzhugs pa'i byang sems 'phags pa nye ba'i sras brgyad la sogs pa rnams dang /
theg pa chung ngu'i dge 'dun nyan thos mchog brgyad la sogs pa nyan rang 'phags pa'i tshogs dang bcas pas bskor ba /
byang ngam g.yon du gsang sngags khyad par can gyi dge 'dun dpa' bo mkha' 'gro chos skyong srung ma'i tshogs dang bcas khrom tshogs su bzhugs par bsam /
de thams cad kyang rtsa ba'i bla ma'i thugs bde stong gi snang cha las ma g.yos bzhin du thugs rje la bri gang dang dgongs pa la mtho dma' med par mdor na nam mkha' la gza' skar shar ba'am /
dar zab kyi gong bu gcal du bkram pa lta bur gsal btab pa ni skyabs su 'gro ba'i yul yin la /
de ltar yang rtsa gzhung las /
skyabs yul gsal gdab pa ni :
rang gi mdun gyi nam mkha' la :
pad+ma'i sdong po yal 'dab bzhi'i :
dbus dang phyogs bzhir rin chen khri :
pad+ma nyi zla'i gdan steng du :
dbus su bla ma rdo rje 'chang :
brgyud pa'i bla mas bskor bar bsam :
shar phyogs rdo rje sems dpa' la :
yi dam zhi khro'i lha tshogs bskor :
sangs rgyas dkon mchog kun 'dus pa :
lho phyogs gdan la yum chen mo :
dam pa'i chos rnams glegs bam tshul :
nub phyogs theg pa che chung gi :
dge 'dun dkon mchog ma lus bskyed :
byang phyogs gsang sngags phyi nang gi :
mkha' 'gro chos skyong ma lus bsam :
bdag dang 'gro drug sems can rnams :
'khor ba sdug bsngal rgya mtsho las :
sgrol phyir rtse gcig skyabs 'gro bya :
zhes gsal /
gang la skyabs zhu na /
sangs rgyas chos dang dge 'dun te //
thar pa 'dod pa rnams kyi skyabs //
zhes pas /
de la sangs rgyas la skyabs su song na 'jig rten pa'i lha la phyag mi 'tshal /
chos la skyabs su song na sems can la gnod 'tshe spang /
dge 'dun la skyabs su song na grogs mu stegs pa dang mi 'grogs /
bod 'dir mu stegs dngos su mi 'byung yang sdig can gyi mi dang spyod pa 'dres par mi bya'o //
des na blang bya ni /
sangs rgyas la skyabs su song na sAts+tsha'i chag dum yan chad mi 'gom par bkur sti dang zhabs tog tshad gzung med par byed /
chos la skyabs su song na yi ge na gcig la'ang mi 'gom par lung rtogs kyi chos dngos kyi 'du shes 'jog
/dge 'dun la skyabs su song na lhan pa ser po gyon pa yan chad la bdag cag gi ston pa'i nyan thos kyi dge 'dun dngos yin snyam pa'i 'du shes dang ma bral ba dang /
gzhan yang zhogs pa lang pa'i tshe na stod g.yogs thabs /
smad g.yogs shes rab /
ska rags thabs shes zung 'jug
/zhwa dang gon pa bla ma'i ngo bor bsam pa dang las ci la thug kyang dkon mchog rnam gsum mi spong zhing nam za nam 'thung gi tshe phud mchod pa'i tshul du 'bul zhing /
ri chen po sogs gyen la 'dzegs te yar 'gro ba'i tshe na sems can thams cad bde chen gyi zhing du yar drangs nas 'gro ba yin snyam pa dang /
thur du 'gro ba'i tshe sems can thams cad ngan song las drang ba'i phyir mar 'gro ba yin snyam pa dang /
phred du 'gro ba'i tshe na'ang skyabs yul rnams gsal btab nas sems can thams cad dang 'grogs te skor ba bskor bar bsams la skyabs 'gro 'don pa la sogs pa /
mdor na lung ma bstan gyi bya ba gang dang gang bgyis pa de thams cad rang bzhin med rtogs kyi shes rab chen po'i rtsis zin par byas la dkar po dge ba'i las lam kho nar sgyur ci thub bya /
gang ltar yang de dag ni skyabs su 'gro ba'i yul yin la /
skyabs su 'gro ba'i gang zag ni rang gi g.yas su tshe 'di'i pha /
g.yon du ma /
mdun du dgra /
rgyab tu gnyen /
mtha' skor du dgra gnyen bar ma ris su ma chad pa'i sems can thams cad sa chen po'i dreg pa ltar 'khod par bsam la /
de dag gi byang rang gis drangs te lus gus pa'i sgo nas pus mo btsugs /
thal mo sbyar /
ngag gus pa'i sgo nas skyabs 'gro nyid kha tsam tshig tsam ma yin par 'ur dir dir sgrog cing /
yid gus pa'i sgo nas mthor gtong dmar gtong /
skyid sdug legs nyes ci byung yang re ltos khyed rnams las med do snyam pa /
ci mdzad khyed rang gis shes so //
bdag sogs nam mkha'i mtha' dang mnyam pa'i sems can thams cad la dus myur ba nyid du bskyab tu gsol bskyab tu gsol snyam du mos gus gdung shugs drags pos ngag tu /
kye ma :
'khor ba'i sdug bsngal bzod par dka' ba las :
skyob mdzad bla ma yi dam mkha' 'gro dang :
sangs rgyas chos tshogs dam can ma lus la :
bdag sogs 'gro kun gus pas skyabs su mchi :
ma nor lam ston rgyal ba kun gyi dngos :
bla ma rig 'dzin rnams la skyabs su mchi :
sku bzhi ye shes lnga yi bdag nyid can :
phyogs bcu'i sangs rgyas rnams la skyabs su mchi :
theg gsum lam ston chags bral gsung rab mchog :
lung rtogs dam pa'i chos la skyabs su mchi :
sa lam la gnas tshogs kyi mchog gyur pa :
'phags pa'i dge 'dun rnams la skyabs su mchi :
mchog dang thun mong dngos grub ma lus stsol :
yi dam zhi khro'i tshogs la skyabs su mchi :
bar chad kun sel phrin las sgrub mdzad pa :
mkha' 'gro chos skyong rnams la skyabs su mchi :
deng nas gzung ste byang chub ma 'thob bar :
bdag sogs khams gsum sems can thams cad kyi :
skyabs gnas re ltos gzhan na ma mchis pas :
khyod kyi thugs rje chen pos skyob tu gsol :
zhes skyabs 'gro brgya stong khri 'bum la sogs pa'am nyung mtha' gsum gyis rten pa re btang rjes /
skyabs yul rnams kyi sku las 'od zer bun gyis 'phros pa bdag sogs sems can thams cad la phog pas sdig sgrib thams cad sbyangs /
sems can thams cad 'ja' 'od kyi lam nas bye'u khyu la rdo 'phangs pa bzhin dag pa'i zhing du 'ur dir gyis song bar bsam /
de nas rtsa ba'i bla ma'i sku las 'od zer 'phros pas 'khor gyi rgyal ba rgyal sras rnams la phog pa 'od zer gyi gong bur zhu ba rtsa ba'i bla ma'i sku la 'dus pas de nyid 'od zer sngar las kyang mchog tu 'bar bar bsam la /
rtsa ba'i bla ma nyid 'od du zhu ba rang la thim pas rang sems dang bla ma'i thugs gnyis su 'dzin pa'i rtog pa phral te spros bral bde ba chen po'i ngang la mnyam gzhag ci nus su byas rjes dge ba bsngo /
nub mo nyal ba'i tshe na skyabs yul gyi rten nyid ma bsdus pa de la mgo phyogs /
glo g.yas 'og tu bcug pa seng ge'i nyal stabs kyis mos gus dung nge ba'i ngang nas gnyid du 'gro bar bya ste /
nangs nub thams cad skyabs 'gror 'gro ba'i dgos pa yod gsungs so //

//drug pa lam dman pa las khyad par du byed pa sems bskyed pa'i khrid ni /
'di ltar du bsam ste /
'o phyogs bcu'i nam mkha' 'di la ji ltar gzhal yang mtha' dang tshad med pa dang /
nam mkhas gar khyab ni 'jig rten gyi khams yin /
des na 'jig rten gyi khams la'ang mtha' dang tshad med /
de thams cad rigs drug sems can gyis go mtshams med par khyab 'dug mod /
bdag gis ni tshe rabs 'khor ba thog ma med pa'i snga rol nas skye ba grangs med pa zhig blangs /
skye ba blangs res bzhin gyi lus re grub /
lus grub res bzhin pha ma re byung 'dug pas /
sems can 'di thams cad pha dang mar ma gyur pa ni gcig rang yang med de /
de la tshe 'di'i mas mtshon na /
rang re rnams dang po ma'i mngal du sdod pa'i dus ma'i lus kyi zungs zad /
dbang po'i bkrag shor /
'dod pa'i bza' btung la spyad dbang med cing /
kun tu ldang zhing lus rgud /
de nas zla ba them ste mngal nas 'thon pa'i tshe na'ang ma'i kha rus min pa'i rus mtshams thams cad 'byed /
de'i dus su rang gis lus kyi bsgul skyod /
ngag gi smra brjod /
sems kyi rtog dpyod gang yang mi shes mod /
ma drin mo che ba 'dis 'dzum pa'i mdangs kyis bsus /
byams pa'i yid kyis bskyangs /
mi gtsang ba lag gis phyis /
byed spyod dang phan sgo du ma'i sgo nas gces par bskyangs /
mthar gos rgyan sogs ci yod der 'dogs /
mdor na rang las lhag par rtag tu 'khyags dogs /
ltogs dogs sogs brtse zhing gdung ba chen pos bskyangs /
des na tshe 'di'i pha mas ji ltar skyong ba bzhin tshe rabs kyi pha mas kyang de ltar du bskyangs pas drin can gyi ma sha stag yin /
des na tshe 'di'i pha ma dang tshe rabs kyi pha ma zhes nye ring du spyod pa ci la 'thad /
da 'di thams cad 'dod pa ni bde ba 'dod de rmongs shing thabs la mi mkhas pa'i dbang gis sgrub pa sdug bsngal gyi rgyu kho na sgrub cing zhe 'dod dang lag len phyin ci log tu gyur pa ste /
la la ni sdug bsngal gyi rgyu mi dge ba rngam po che la longs spyod /
la la ni sdug bsngal gyi 'bras bu la rtag tu spyod cing nyam thag pa'i smyon pa 'di rnams snying re rje snyam du snying rje bskal chen gyi me 'bar ba ltar snying khong rus pa'i gting nas tshugs thabs med pa'i bred sha thon thon gyis mdor na snying 'gas 'gro ba tsam bskyed de /
da thog ma med pa nas drin gyis bskyangs pa'i ma 'di dag ma rig pa'i mun pa 'thibs pos ni 'thoms /
nyon mongs pas yid dkrugs te smyo /
blang dor blta ba'i shes rab kyi mig dang bral zhing dge ba'i bshes gnyen gyi dmig bu'i long khrid ni med /
rgyab nas brten pa'i bsod nams kyi 'khar ba med cing thabs shes kyi rkang pa chag pa ngan song gi gnas su gom pa 'dor /
las kyi dbang gis sdug bsngal gyi 'khor ba dang ngan song gi g.yang sar lhung zhing nyam thag pa'i sems can 'di rnams yal bar bor na /
'jig rten na bdag las khrel dang ngo tsha chung ba su zhig yod snyam du snying rje tshad med pa bskyed /
da snying rje zhes bzhag pas ci la phan /
des na bdag gi ma chus khyer ba de la ko gru'am thag pa la sogs pa thabs sna tshogs kyis 'dren dgos pa dang chos mtshungs pa yin /
sems can 'di thams cad rnam grol gtan gyi bde ba la 'god par bya /
de'i nus pa da lta bdag la mi 'dug pas bdag gis 'gro kun sgrol nus pa'i rdzogs pa'i sangs rgyas kyi go 'phang tshe 'di la 'thob par bya /
de'i ched du man ngag rdzogs pa chen po a ti zab don snying po'i gdams pa zab mo 'di nyid nyams su blangs te tshe 'di la rdzogs pa'i sangs rgyas kyi go 'phang thob par byas te /
sems can thams cad rnam grol gtan gyi bde ba la nges par 'god par bgyi'o snyam /
mdor na kha tsam tshig tsam min pa'i snying rje tshugs thabs med pa kong kong bskyed la ngag tu /
bdag gis pha ma khams gsum 'khor ba yi :
sems can sdug bsngal rgya mtsho las bsgral phyir :
snying rje byang chub mchog tu sems bskyed cing :
sems can ma bsgral bsgral zhing ma grol dgrol :
dbugs dbyung mya ngan 'das la 'god par bya :

sems bskyed de yis mtha' yas 'gro ba rnams :
bde dang dge ba'i las lam spyod pa dang :
sdug bsngal mi dge'i las rnams rgyun chad cing :
sdug bsngal kun bral bde ba ldan pa yi :
mnyam nyid ye shes ngang la gnas gyur cig :
ces pa'i sems bskyed brgya stong khri 'bum la sogs pa'am nyung mtha' gsum gyis byas pa re btang rjes /
dbugs 'byin 'jug dang sbyar ba'i bde sdug gi gtong len byed pa ste /
de'ang dbugs rgyun gyi bzo bcos med pa 'di ka phar 'gro ba dang bstun /
bdag gis tshe rabs 'khor ba thog ma med pa nas da lta'i bar du bgyis pa'i dge ba sems can la sbyin no //
sems can bde ba dang bde ba'i rgyu dang ldan par gyur cig snyam du bsam /
yang rlung nang du 'ong ba dang sems can gyis tshe rabs thog ma med pa nas da lta'i bar du bgyis pa'i sdig pa dang sdug bsngal bdag la smin par gyur cig
/sems can sdug bsngal dang sdug bsngal gyi rkyen dang bral bar gyur cig snyam du bsam /
de nas mthar sems bskyed pa'i rten skyabs yul mi dmigs /
skyed pa po'i gang zag dang bskyed yul sems can mi dmigs /
de bar gyi kun slong gsum ka mi dmigs pa'i ngang du dal cig mnyam bzhag byas rjes /
byang chub sems ni rin po che //
zhes sogs kyi smon lam dge ba bsngo ba dang bcas pa bya'o //

//bdun pa sdig sgrib sbyong ba'i gnyen por rdo rje sems dpa'i sgom bzlas la bslab pa ni /
de'ang rang cag rnams bla na med pa yang dag par rdzogs pa'i sangs rgyas kyi go 'phang rin po che thob par byed pa la gegs dang nyer 'tshe bar chod byed pa ni sdig sgrib yin pas de sbyang dgos /
de sbyong ba'i mchog rdo rje sems dpa'i sgom bzlas la rnal 'byor du bya'o snyam du bsam la lus sems rnal du phab nas /
rang lus tha mal spyi gtsug tu :
pad dkar zla ba'i dkyil 'khor la :
hU~M las rdo rje sems dpa' ni :
dkar po rdo rje dril bu 'dzin :
rin chen rgyan spras sems skyil bzhugs :
thugs kar zla steng hU~M gi mthar :
snying po yi ge brgya pas bskor :
oM badzra satwa sa ma ya :
ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+him+me pra yats+tsha :
sarba karma su tsa me tsit+taM:
shre yAMHku ru hU~M:
ha ha ha ha ho :
b+ha ga wAna? sarba ta thA ga tA badzra mA me muny+tsa badzrI b+ha wa ma hA sa ma ya satwa AHhU~M:
bklag pa'i tshul gyis sngags bzlas pas :
sku dang sngags las bdud rtsi'i rgyun :
dkar nar babs te spyi bor zhugs :
bdag gi lus kun gang ba yis :
sdig sgrib dag nas shel gong ltar :
dri ma med pa'i lus su gyur :
ces brjod pa dang chabs cig
/rang tha mal du gnas pa'i spyi bor pad+ma dkar po 'dab ma brgyad pa ge sar ze phon dang bcas pa'i steng kha yar blta ba /
rtsa ba rang gi tshangs bug tu zug pa /
de'i steng du zla ba'i dkyil 'khor nya gang ba rnams gsal gdab /
de la gsal snang thon pa dang /
de'i steng du hU~M yig dkar po gsal zhing 'tsher ba zhig bsam /
de las 'od zer kha dog lnga ldan bun zer gyis 'phros /
phyogs bcu'i rgyal ba sras dang bcas pa rnams la sku gsung thugs mnyes pa'i mchod pa 'bul /
sems can thams cad la phog pas sdig sgrib sbyangs /
'od zer tshur 'dus yongs su gyur pa las rang gi drin chen rtsa ba'i bla ma de nyid rnam pa bcom ldan 'das dpal rdo rje sems dpa' sku mdog dung ltar dkar ba /
nor bu chu shel ltar 'tsher ba /
gangs ri la nyi ma phog pa lta bu'i gzi byin rab tu rgyas pa'i nyams can /
zhal gcig phyag gnyis pa /
zhi zhing 'dzum pa'i ngang tshul bzang po dang ldan pa /
g.yas gser gyi rdo rje rtse lnga pa thugs kar gtod de 'dzin pa /
g.yon snang stong dngul dkar gyi dril bu dkur brten pa /
zhabs sems dpa'i skyil krung lham mer bzhugs shing /
dbu skra mthon mthing ral pa'i thor tshugs can rin po che'i rked chings dang nor bu'i rtse bran gyis brgyan pa /
sku stod la dar gyi stod g.yogs dang sku smad la dar gyi smad dkris can /
gzhan yang rin po che'i dbu rgyan /
snyan rgyan /
mgul rgyan /
dpung rgyan /
se mo do /
phyag gdub /
zhabs gdub /
ska rags /
do shal la sogs pa dar dang rin po che'i rgyan can /
phun sum tshogs pa du mas mdzes par spras pa sku blta bas chog mi shes pa stong chen sgrib thogs thams cad dang bral ba 'od kyi rang bzhin du bsam /
de'i thugs kar zla ba'i gdan la hU~M yig dkar po gsal zhing 'tsher ba zhig bsam /
de'i mtha' skor du yi ge brgya pa'i sngags phreng rnams shin tu phra ba rta rnga la mdud pa btab pa'am /
mu tig star la brgyus pa lta bu'am dngul chu'i mdog lta bu bklag pa'i tshul gyis gsal ba reg cing ma 'byar ba'i tshul gyis lham mer 'khod par bsam /
de ltar spyi bo'i bla ma rdo rje sems dpa' skyabs gnas kun 'dus su mos pa rten gyi stobs /
sngar byas kyi sdig pa mi dge ba'i las thams cad la gnong 'gyod drag pos dpal ldan bla ma rdo rje sems dpa' khyed mkhyen no //
bdag dang sems can thams cad kyis sngon chad sdig pa'i las bgyis pa thams cad mthol zhing bshags so //
byang zhing dag par mdzad du gsol snyam pa sun 'byin pa'i stobs /
da phyin chad 'chi ba srog la babs kyang sdig pa'i las dngos su lta ci rmi lam du'ang mi bgyid snyam pa sdig pa las ldog pa'i stobs /
sngar byas kyi gnyen por rdo rje sems dpa'i sgom bzlas la spyod pa gnyen po kun tu spyod pa'i stobs te /
de ltar stobs bzhi dran bzhin pa'i ngang nas yig brgya gsol 'debs kyi tshul du 'bad pas /
de'ang thog mar thugs ka'i sa bon dang zhabs kyi mthe bong gi rtse las byang sems bdud rtsi'i chu rgyun bde khril khril gyis babs par bsam la /
mthar sku'i cha thams cad nas kyang byang sems bdud rtsi'i rgyun skya chil chil byung ba rang gi tshangs bug nas zhugs /
nad thams cad rnag khrag ljan ljin /
gdon thams cad srog chags phra mo'i rnam pa /
sdig sgrib thams cad sol khu dang dud khu'i rnam pa can du dbang po'i sgo dang ba spu'i bu ga thams cad nas /
mdor na phu chu drag pos thal ba bdas pa bzhin phyir sang sang song snyam du rang lus shel gyi khog pa phyis pa lta bu'i blo ma skyes kyi bar du gzhan du ma yengs par dmigs pa gcun la bzla ste /
de'ang slob dpon chen pos /
ma yengs ting 'dzin ldan pas bzla //
gzhan du yengs par gyur pas ni //
bskal par bzlas kyang 'bras mi 'byin //
zhes gsungs so //
de nas dpal ldan bla ma rdo rje sems dpa' khyed mkhyen no //
bdag sogs sems can thams cad kyi sdig sgrib nyes ltung dri ma'i tshogs thams cad dus da lta nyid du byang zhing dag par mdzad du gsol snyam du 'bad pa na /
byang sems bdud rtsi'i rgyun des rang gi spyi gtsug nas rkang sen gyi bar de srid du mer khrigs se ltems tser gyis gang bas sku gsung thugs yon tan phrin las kyi dngos grub thob par bsam /
mthar /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas rdo rje sems dpa' zhal 'dzum par mdzad de /
'o rigs kyi bu khyod kyi sdig sgrib thams cad dag pa yin no //
zhes gnang ba byin par bsam la /
spyi bo'i bla ma rdo rje sems dpa' nyid dbu'i nor bu nas mar 'od du zhu /
gdan pad+ma nas yar 'od du zhu /
thugs 'od lnga'i gong bu'i rang bzhin du gyur pa de nyid rang gi tshangs bug nas snying dbus su sib kyis thim par bsam la /
sdig sgrib sbyang bya sbyong byed sogs kyi ngo bo la cer gyis bltas te stong gsal zung 'jug spros pa dang bral ba'i ngang du dal cig mnyam par bzhag rjes dge ba bsngo ste /
sdig pa dag pa'i rtags mtshan ma mthong gi bar du dmigs pa gcun la gsal zhing dag par bzla'o //

//brgyad pa tshogs gnyis rdzogs byed maN+Dal gyi khrid ni /
mthun rkyen bsod nams ye shes kyi tshogs gnyis yongs su rdzogs pa'i thabs mchog rmad du byung ba ni maN+Dal nyid du bsngags pas /
des na maN+Dal 'bul ba'i yul tshogs zhing skyabs 'gro'i skabs bzhin gsal btab la /
maN+Dal 'bul ba'i rdzas ni rab gser yin na sor bzhi tsam dang /
dngul la mtho gang tsam byas pas kyang chung ngu'i skyon du mi 'gyur /
zangs dang 'khar ba sogs rin po che phal pa yin na ni khru gang nges par dgos /
de dag mi 'byor pa'i gang zag gis kyang rdo leb dang sa gzhi byi dor byas pas kyang rung /
gang ltar yang rin po che la sogs pa mchod pa'i maN+Dal 'du byas la /
de'ang thog mar sems kyi rang bzhin rnam par dag pa'i brdar maN+Dal nyid legs par byi dor bya /
de nas ba byung lnga dang dri bzang po'i chus khyem mer chag chag btab ste ye shes kyi rlan mi yal ba'i dgos pa yod ces gsungs /
de nas lag g.yon gyis nas tshom zhig blangs la maN+Dal gzung /
rang gzhan sems can thams cad mgrin gcig tu 'khod par bsams nas de thams cad sum phrugs kyis lus kyis tshom bu 'god cing gso ba dang /
ngag gis maN+Dal gyi tshig nyid byang rang gis drang ste 'ur dir dir sgrog par bsam /
yid kyis dbang chen gser gyi sa gzhis bteg pa'i dbus su ri'i rgyal po ri rab /
de nas rim gyis phyogs bzhir shar gling shel las grub pa'i rang bzhin gzugs zla gam /
kha dog dkar po /
lho gling bai DUr+Ya'i rang bzhin gzugs sog kha /
kha dog sngon po /
nub gling pad+ma rA ga'i rang bzhin gzugs zlum po /
kha dog dmar po /
byang gling rin po che'i rang bzhin gzugs gru bzhi /
kha dog ser po /
de nas gling chung rnams che chung ma gtogs bzo dbyibs dang kha dog gling chen rnams dang mtshungs pa /
de nas rin po che'i ri bo shar gyi 'dod yon /
dpag bsam gyi shing lho'i 'dod yon /
'dod 'jo'i ba nub kyi 'dod yon /
ma rmos pa'i lo tog byang gi 'dod yon /
'khor lo rin po che shar /
nor bu rin po che lho /
btsun mo rin po che nub /
blon po rin po che byang /
glang po rin po che shar lho /
rta mchog rin po che lho nub /
dmag dpon rin po che nub byang /
gter chen po'i bum pa byang shar /
sgeg pa ma shar /
phreng ba ma lho /
glu ma nub /
gar ma byang /
me tog ma shar lho /
bdug spos ma lho nub /
mar me ma nub byang /
dri chab ma byang shar /
ri rab kyi shar du nyi ma /
nub tu zla ba /
lhor gdugs /
byang du rgyal mtshan rnams dang /
gzhan yang srid rtse man chad dang lha mi'i 'byor pa bzang la gya nom pa rang gi blos ji tsam 'khyud pa'i bar de srid du 'bul ba ni sprul skur 'bul ba'i maN+Dal te /
de ltar tshom bu so bdun ma deng sang yongs grags kyi lag len ltar bkod kyang 'gal bar mi sems gsungs /
gzhan du tshom bu dgu bkod la /
gang ltar yang /
na mo :
rin chen bzhi ldan gser ri lhun po dang :
gling bzhi nyi zla lcags ri mu khyud bcas :
lha mi'i longs spyod phun sum tshogs ldan pa :
bla ma sprul pa'i sku yi zhing du 'bul :
'gro kun sprul sku'i zhing du 'tshang rgya shog :
ces dang /
yang tshom bu bdun bkod la rang gis yongs su bzung ba'i 'jig rten gyi khams kyi bu dang bu mo gces dgu ma lus pa blos ling gis bcad nas 'bul ba ni longs skur 'bul ba'i maN+Dal te /
bdag gis yongs bzung bu dang bu mo dang :
'khor dang longs spyod mdzes sdug ma lus pa :
'jig rten 'di yi gces rgu kun bsdus nas :
bla ma longs spyod rdzogs sku'i zhing du 'bul :
'gro kun longs sku'i zhing du 'tshang rgya shog :
ces dang /
yang tshom bu lnga bkod nas bdag lus mdzes shing yid du 'ong ba dkar la dmar ba'i mdangs chags pa dgos 'dod ma lus pa 'byung ba'i gnas gcig pur gyur par dmigs te zhen 'dzin med par 'bul ba ni chos skur 'bul ba'i maN+Dal te /
rang lus 'byung bzhi sha khrag sna tshogs pa :
dbang po sgo lnga gtsang zhing mdzes pas brgyan :
zhen 'dzin bral ba'i blo yis kun blangs nas :
bla ma chos kyi sku yi zhing du 'bul :
'gro kun chos sku'i zhing du 'tshang rgya shog :
ces dang /
yang tshom bu gsum bkod la chos nyid stong gsal dag pa'i klong du rang gi rig pa'i ngo bo thig le dkar po mthing ser dmar ljang la sogs pa /
mdor na de re re'i nang du'ang thig le bsam gyis mi khyab pa spros te 'bul ba ni ngo bo nyid kyi skur 'bul ba'i maN+Dal te /
chos dbyings stong gsal dag pa'i klong yangs su :
rang rig rang gsal rdo rje lu gu rgyud :
thugs rje ma 'gags rol pa 'od lnga'i zhing :
bla ma ngo bo nyid sku'i zhing du 'bul :
'gro kun ngo bo nyid skur 'tshang rgya shog :
ces brjod cing /
gtso bor sprul sku'i maN+Dal nyid la chig dril bya zhing /
phyi nang gsang ba de kho na nyid kyi mchod pa ma lus shing lus pa med pa thams cad dwangs pa'i blos blangs te snying thag pa nas phul na tshogs gnyis rdzogs par 'gyur ro :
mthar maN+Dal 'bul ba'i yul tshogs zhing /
'bul bya'i mchod rdzas /
'bul ba po'i gang zag ste gsum po kun kyang mi dmigs pa'i ngang du dal cig mnyam par bzhag rjes /
de ltar bgyis pa'i mthu las bdag gzhan sems can thams cad kyi tshogs rnam pa gnyis rdzogs /
sgrib pa rnam pa gnyis byang bar mdzad du gsol snyam pa'i ngang du /
dge ba 'di yis skye bo kun //
sogs kyis dge ba bsngo ba'o //
de ltar phul pa'i phud dum pa re bsags pa nangs par bla ma'i maN+Dal gyi steng du 'bul zhing /
yang maN+Dal 'bum tsho legs par gsog pa yin na /
phud slar bla ma la 'bul lam /
dkon mchog gi rten la 'bul ba las rang gis longs mi spyod pa phyag len no //

//dgu pa byin rlabs myur 'jug bla ma'i rnal 'byor gyi khrid ni /
de'ang rdo rje theg pa'i lam gyi nyams rtogs kyi rtsal kha dang dngos grub thams cad kyi rtsa ba ni bla ma dam pa'i byin rlabs kho nar rag las pas /
de'ang dgongs 'dus las /
bskal pa stong gi sangs rgyas las //
bla ma gnyan par shes par bya //
ci'i phyir zhe na bskal pa yi //
sangs rgyas ma lus thams cad kun //
bla ma dag la bsten nas 'byung //
zhes dang /
he badzra las /
gzhan gyis brjod min lhan cig skyes //
gang du yang ni mi rnyed de //
bla mas dus thabs bstan pa dang //
bdag gi bsod nams las shes bya //
zhes dang /
dpal mgon 'phags pa klu sgrub kyis /
ri dbang rtse nas 'ga' zhig lhung gyur na //
lhung bar mi bya snyam yang lhung bar 'gyur //
bla ma'i drin gyis phan pa'i lung thob na //
grol bar mi 'dod snyam yang grol bar 'gyur //
zhes dang /
slob dpon chen pos /
'khor ba'i gnas na bde ba med //
thar pa sgrub la nan tan 'bad //
gtan gyi skyabs gnas bla ma bzang //
rtag tu gsol ba snying nas thobs //
zhes dang /
lce btsun chen po'i mgur las kyang /
bla ma la gdung ba skyes tsa na //
nyams dang byin rlabs skye bar nges //
zhes gsungs pa ltar yin pas na /
de'ang bla ma ni phyogs bcu dus gsum gyi sangs rgyas thams cad 'dus pa'i sku dge 'dun /
gsung dam chos /
thugs sangs rgyas kyi rang bzhin can yin par ma zad /
bdag la sngon gyi sangs rgyas rnams kyi zhal mjal zhing gsung gi bdud rtsi myong ba'i skal pas phongs pa'i dus 'dir /
de rnams kyi mdzad rgyu bla ma dam pas mdzad pa nyid yin mod /
de'ang gal te sangs rgyas 'phags pa rnams kyi zhal dngos su mjal kyang bdag la bla ma dam pa las lhag pa zhig mdzad rgyu dang ston rgyu med par ma zad /
dang po sangs rgyas nyid kyis kyang bla ma ma bsten par ma byung ste /
de'ang lam zab las /
nyi ma'i 'od zer rab tsha yang //
me shel med par me mi 'byung //
de bzhin sangs rgyas byin rlabs kyang //
bla ma med par 'byung mi srid //
ces gsungs pas na /
phyogs bcu dus gsum gyi sangs rgyas kun las kyang rang gi bla ma nyid lhag cing bka' drin che snyam du blo sna mos gus su ril gyis dril la lus sems rnal du phab /
rang gang na gnas pa'i sa phyogs 'di nyid nyams dga'i zhing khams yangs shing rgya che la khod snyoms par bsam pa'i mdun gyi nam mkhar tshogs zhing gsal gdab pa ni /
de'ang rtsa bar /
rang gi spyi bor dpag bsam gyi :
sdong po pad+ma'i ze'u 'bru la :
nyi zla dar gyi lhug gdan dbus :
dus gsum sangs rgyas kun gyi dngos :
rtsa ba'i bla ma rdo rje 'chang :
longs spyod rdzogs pa'i cha byad can :
sku mdog sngon po 'od zer 'bar :
phyag gnyis rdo rje dril bu 'dzin :
zhabs gnyis rdo rje'i skyil krung bzhugs :
gsang yum ye shes DA ki ma :
dmar mo gri gug thod pa 'dzin :
langs tsho ldan pa sku la 'khril :
de yi spyi gtsug pad+ma gsum :
dbus su pad+ma 'byung gnas la :
g.yas su bi ma mi tra dang :
g.yon du bai ro tsa na bsgom :
de steng pad+ma sum brtsegs la :
'og ma shrI sing ha la :
'jam dpal bshes gnyen dga' rab dang :
rdo rje sems dpa' kun bzang rnams :
'og nas rim brtsegs bzhugs par b+heM:
mtha' skor rgyal ba sras bcas dang :
bla ma yi dam mkha' 'gro rnams :
sprin phung gtibs pa bzhin du bsam :
zhes gsungs pa ltar /
'di skyabs mchog bla ma DA ki'i gtso mos dogs gcod zhus par dge rgan sgrub pa mo rang gi spyi bor dpag bsam gyi sdong po skyes pa'i tshogs zhing zhal phar gzigs pa yin gsungs kyang /
gter chen bla mas rang gi spyi bo'i thad kyi mdun mkhar tshogs zhing rang la dgyes shing brtse ba'i rnam pas zhal tshur gzigs nas bsgom zhes gnang ba de ltar bya zhes bka' las thos pa'o //
dpag bsam gyi shing sdong po rtsa ba gcig la rtse mo dbus dang phyogs bzhir gyes pa'i yal ga lnga pa lo 'dab dang me tog 'bras bu la sogs pa phun sum tshogs pas rab tu gang bar bsam /
de ltar gsal ba'i dbus kyi snying po de la seng ge chen po brgyad kyis btegs pa'i rin po che'i khri mtho zhing yangs pa /
de'i steng du sna tshogs pad+ma 'dab ma brgyad pa ge sar ze phon dang bcas pa'i steng du nyi ma'i dkyil 'khor dmar gsal dang zla dkyil dkar gsal /
de'i steng du dar gyi lhug gdan dang bcas pa rnams gsal btab ste de rnams gsal snang thon byung ba dang /
de'i steng du dus gsum sangs rgyas thams cad 'dus pa'i spyi gzugs rang gi drin chen rtsa ba'i bla ma de nyid /
rnam pa bcom ldan 'das rdo rje 'chang sku mdog sngon po zhal gcig phyag gnyis pa zhi zhing 'dzum pa'i ngang tshul bzang po dang ldan pa /
g.yas gser gyi rdo rje rtse lnga pa dang g.yon dngul dkar gyi dril bu thugs kar bsnol stabs su 'dzin pas yum la 'khyud pa /
zhabs rdo rje'i skyil krung lham mer bzhugs pa /
dbu skra mthon mthing ral pa'i thor tshugs can dar dang rin po che dang rus pa'i rgyan dang phyag rgya thams cad kyis mdzes par spras pa /
sku blta bas chog mi shes pa 'od dang 'od zer mtha' yas mu med par spro ba'i bdag nyid can du lam gyis gsal btab /
de la gsal snang thon byung ba dang /
de'i pang du yum ye shes kyi DA ki ma dmar mo mdzes shing yid du 'ong ba bcu drug lon pa'i lang tsho dang ldan pa zhal gcig phyag gnyis pa /
g.yas gri gug 'dzin pas yab kyi mgul nas 'khyud pa /
g.yon thod pa'i bdud rtsi stob pa /
dbu skra gnag snum rgyab tu sil bur grol ba /
b+ha ga dang nu ma'i 'khor lo rab tu rgyas pa /
rin po che dang rus pa'i phyag rgya lngas brgyan pa /
zhabs gnyis long bu mdud pa'i tshul du pad skyil gyis yab kyi rked la 'khril ba /
gnyis ka bde stong zung 'jug gi ngo bor lham mer bzhugs par bsam /
de ltar gsal ba'i dbu gtsug tu pad+ma nyi zla dar 'bol gyi stan la mi 'gyur dpal gyi sgron ma phyag mnyam gzhag
/zhabs skyil krung chos btsun ma'i chas can spyan dbyings la dgongs pa mi 'gyur ba'i gzer gyis gzigs stangs can /
de'i steng du pad+ma sum gshib kyi dbus su gter chen bla ma sku dkar chas zhal rgyan thugs ka'i rgya mdor sleb pa phyag mnyam gzhag gter sgrom 'dzin pa /
g.yas su chos rgyal khri srong 'khor los bsgyur ba'i chas can phyag gnyis chos 'khor gyi phyag rgyas 'dzin pa'i me tog gi steng na ral gri dang glegs bam gyis mtshan pa /
g.yon du ye shes mtsho rgyal thod skam lnga'i dbu rgyan sogs he ru ka'i chas can phyag g.yas pa thod rnga khrol stabs dang g.yon mnyam gzhag ka pA la'i bdud rtsi bsnams pa zhabs phyed skyil /
de'i steng du pad+ma sum gshib la dbus su pad+ma 'byung gnas rgya gar paN chen gyi cha byad can phyag g.yas rdo rje dang g.yon mnyam gzhag ka pA la bsnams pa zhabs g.yon cung zad brkyang pa'i rgyal po rol pa'i bzhugs stangs can /
de'i g.yas su bi ma la mi tra paN grub chas sku mdog sngo skya paN zhwa sne ring phyag mnyam gzhag zhabs skyil krung /
g.yon du bai ro tsa na paN grub kyi chas can sku gzhon sha chags pa phyag g.yas skyabs sbyin g.yon mnyam gzhag rgya dpe bsnams pa /
de'i dbu gtsug pad+ma sum gshib kyi dbus su sprul sku dga' rab rdo rje sku mdog dkar po phyag chos 'khor gyi phyag rgya can dbu la gtsug tor sogs mchog gi sprul sku'i cha byad can /
g.yas su 'jam dpal bshes gnyen sku mdog ser nag paN chen gyi cha byad can paN zhwa gsol ba g.yas skyabs sbyin g.yon mnyam gzhag nor bu bsnams pa zhabs g.yas cung zad brkyang pa'i rol stabs can /
g.yon du shrI siM ha sku mdog sngo skya cha byad gong 'dra phyag g.yas dpyi g.yas kyi thad ka'i sa la btsugs pa g.yon sa gnon zhabs rol stabs can /
de'i dbu gtsug pad+ma nyis brtsegs kyi 'og mar longs sku rdo rje sems dpa' dkar po dang /
de'i steng du chos sku kun tu bzang po rgyan med gcer bu sngon po phyag mnyam gzhag skyil krung can yum bzang mo dkar mo dang snang stong mnyam par sbyor ba ste /
chos longs gnyis tho brtsegs kyi rnam pa can du bzhugs par bsam /
de dag gi sku'i mtha' skor du gzhan yang brgyud pa'i bla ma gnubs chen sangs rgyas ye shes /
rgyal ba mchog dbyangs /
nam mkha'i snying po /
gnyag dz+nyA na ku mA ra /
rdo rje bdud 'joms sogs ngo mtshar bla brgyud tshang ba'am /
bsdu na bai ro'i rjes su chos rgyal dang mtsho rgyal gyi rjes su gter chen bla ma tsam sogs rtsa brgyud bla ma rnams dang /
'khor gyi lha tshogs rnams sngar skyabs 'gro'i skabs bzhin gsal gdab /
de ltar gsal thebs byung ba dang /
rang gzhan sems can thams cad lhan gcig tu 'khod par bsam /
de thams cad 'dun 'jug chig dril gyis lus gus pa'i sgo nas pus mo btsugs thal mo sbyar /
ngag gus pa'i sgo nas rang gis byang drangs te gsol 'debs nyid 'ur dir dir gyis sgrog
/yid gus pa'i sgo nas mthor gtong dmar gtong skyid sdug legs nyes ci byung yang re sa dang ltos sa khyed rnams las med pas ci mdzad khyed rang gis shes so snyam du /
skyon 'dogs kyi blo ngan spangs te thugs rje dang bka' drin rjes su dran bzhin pa'i mos gus gdung shugs drags pos ngag tu /
oM AHhU~M:
chos dbyings spros bral lhun grub pho brang du :
chos sku kun tu bzang po la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
'od lnga ma 'dres dag pa'i zhing khams su :
longs sku rgyal ba rigs lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
'og min stug po bkod pa'i zhing khams su :
ston pa rdo rje sems dpa' la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gser gling he chen brdal ba'i dur khrod du :
sprul sku dga' rab rdo rje la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
d+ha he na yi ke'u tshang bar pa ru :
slob dpon 'jam dpal bshes gnyen la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar rdo rje gdan gyi pho brang du :
rig 'dzin shrI seng ha la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya bod gnas dang rnga yab gling phran du :
o rgyan pad+ma 'byung gnas la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar chu bo gang+ga'i klung 'gram du :
paN chen bi ma la mi tra la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
brag dmar g.ya' ma lung gi dben gnas su :
sgra bsgyur bai ro tsa na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
dpal gyi bsam yas dbu rtse rigs gsum du :
chos rgyal khri srong lde'u btsan la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gzho stod ti sgro DA ki'i tshogs khang du :
ma gcig ye shes mtsho rgyal la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sgrags kyi yang rdzong gsang ba'i phug pa ru :
gu ru bud+d+ha dz+nyA na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mchims phu gre gu ge gong dben rtsa ru :
slob dpon rgyal ba mchog dbyangs la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
lho brag mkhar chu dpal gyi phug ring du :
thugs mchog nam mkha'i snying po la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
yar lung shel brag bdud rtsi sman phug tu :
yon tan ku ma rA dza la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mon kha seng+ge yang rdzong gnas mchog tu :
phrin las rdo rje bdud 'joms la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
smin grol chos kyi rgyal khab chen po ru :
chos rgyal gter bdag gling pa la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sku dang ye shes lnga ldan pho brang du :
yi dam zhi khro rab 'byams la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mkha' spyod gnas dang dur khrod brgyad sogs su :
ye shes DA ki sde lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
bka' dang dam tshig gnyan po'i pho brang du :
sngags srung e ka dzA ti la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
zhes gsol 'debs kyi rim pa de nyid kha tsam tshig tsam ma yin par bskyar gyin 'khor gyin du mig mchi ma 'khrug long long /
lus ba spu skyi zing zing /
rkang gi khong /
snying gi dkyil /
rus pa'i gting nas mos gus kyi rtogs pa gong 'phel du ma gyur gyi bar du 'bad /
gzhan yang /
bla ma sangs rgyas chos kyi sku la gsol ba 'debs :
chos nyid mngon sum rtogs par byin gyis rlobs shig :
bla ma longs spyod rdzogs pa'i sku la gsol ba 'debs :
nyams snang gong du 'phel bar byin gyis rlobs shig :
bla ma thugs rje sprul pa'i sku la gsol ba 'debs :
rig pa tshad la phebs par byin gyis rlobs shig :
bla ma ngo bo nyid kyi sku la gsol ba 'debs :
chos nyid zad mthar phyin par byin gyis rlobs shig :
bla ma sku bzhi'i bdag nyid can la gsol ba 'debs :
snang bzhi'i ye shes rgyud la skye bar byin gyis rlobs shig :
ces 'dod pa'i don la snying thag pa nyid nas gsol ba phur tshugs su yang yang btab pas /
bla ma'i sku las 'od zer bun zer gyis 'phros pas 'khor gyi rgyal ba rgyal sras rnams la phog pas 'od du zhu ba rtsa ba'i bla ma'i sku la bsdus pa /
de nyid sngar las kyang gzi mdangs mchog tu 'bar bar bsam pa'i spyi bor 'khor lo dkar po'i dbus su oM dkar po /
ljags pad+ma dmar po 'dab ma brgyad pa'i lte bar AHdmar po /
thugs kar rdo rje sngon po rtse lnga pa'i lte bar hU~M mthing ga rnams sangs rgyas thams cad kyi sku gsung thugs kyi rang bzhin du bsam pa la /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs nas //
bum gsang shes rab ye shes de kho na'i //
ye shes mchog gis bdag rgyud bltam par mdzod //
ces dbang skur bar gsol ba btab bo //

//bcu pa zhar byung du dbang blang ba'i rim pa ni /
bla ma'i smin mtshams mdzod spu yi :
oM yig dkar las 'od dkar dang :
bde gshegs sku rnams mang du byung :
rang gi smin mtshams thim pa yis :
lus kyi sgrib dag bum dbang thob :
bskyed rim lha sku sgom la dbang :
'bras bu sprul sku thob par byas :
bla ma'i ljags kyi pad+ma'i steng :
AHyig dmar las 'od dmar dang :
gsang sngags yig 'bru dpag med byung :
rang gi lce la thim pa yis :
ngag gi sgrib dag gsang dbang thob :
lam dus bzlas pa bya bar dbang :
'bras bu longs spyod rdzogs sku thob :
bla ma'i thugs ka'i rdo rje las :
hU~M yig mthing dang 'od sngon po :
rgyal ba'i phyag mtshan du ma byung :
rang gi snying gar thim pa yis :
yid sgrib dag nas sher dbang thob :
lam dus pho nya sgom par dbang :
'bras bu chos sku'i sa bon bzhag :
bla ma'i gnas gsum dkyil 'khor nas :
oM AHhU~M dang 'od zer lnga :
'phros pas rang gi gnas gsum thim :
sgo gsum sgrib dag tshig dbang thob :
lam dus khregs chod thod rgal sgom :
'bras bu ngo bo nyid sku thob :
ces gsungs pa ltar /
bla ma'i smin mtshams kyi mdzod spu'i oM dkar po las 'od zer dkar po dang /
rgyal ba'i sku grangs med pa byung ba rang gi smin mtshams su thim pas lus sgrib dag
/bum dbang thob /
lam bskyed rim sgom pa la dbang /
'bras bu sku rdo rje sprul pa sku yi go 'phang mngon du byas par bsam /
yang bla ma'i ljags kyi AHlas 'od zer dmar po dang /
AHyig dmar po dang /
gsang sngags kyi yig 'bru dpag tu med pa byung ba rang gi lce la thim pas ngag sgrib dag
/gsang dbang thob /
lam gsang sngags bzlas pa bya ba la dbang /
'bras bu gsung rdo rje longs spyod rdzogs sku thob pa'i go 'phang mngon du byas par bsam /
yang bla ma'i thugs ka'i hU~M las 'od zer sngon po dang rgyal ba'i phyag mtshan rdo rje dril bu la sogs pa rang gi snying gar thim pas yid sgrib dag
/sher dbang thob /
lam pho nya bsgom pa la dbang /
'bras bu thugs rdo rje chos sku'i go 'phang mngon du byas par bsam /
yang bla ma'i gnas gsum nas 'od zer dkar dmar mthing ser ljang khu lnga dang 'bru gsum cig car du 'phros /
rang gi gnas gsum du thim pas sgrib bzhi sbyangs shing dbang bzhi pa thob /
lam khregs chod thod rgal bsgom pa la dbang /
'bras bu ngo bo nyid sku'i go 'phang mngon du byas par bsam /
mthar bla ma rgyang 'bod kyi rim pa sogs byas pas /
spyi bo'i bla ma nyid je chung je chung du gyur te mthar mtheb sor gang tsam du gyur pa de nyid rang gi tshangs bug nas snying pad+ma dmar smug 'dab ma brgyad pa kha bye ba'i dbus su dgyes 'dzum gyi nyams sa ler bzhugs par bsam la mos gus chig dril mthar /
de yang 'ja' yal ba ltar song bar bsam la mnyam par 'jog
/yang na bla ma nyid 'od du zhu ba rang gi spyi bo nas sib kyis thim ste rang gi sgo gsum dang bla ma'i rdo rje gsum gnyis su 'dzin pa'i rtog pa phral te spros bral bde ba chen po'i ngang la mnyam gzhag ci nus su byas rjes dge ba bsngo /
'di dag ni rtsa ba'i lam gyi rmang gzhi lta bus dngos gzhi'i nyams rtogs kyi yon tan skye ba'i sgo khyad par can yin pas na las dang po bas goms shing 'dris la brtan pa thob pa'i nyams len bya /
'di dag la rgyud la myong ba ma skyes na dngos gzhi'i khrid btab kyang rgyud la myong ba mi skye zhing /
cung zad skyes kyang mi brtan zhing bogs skyed mi 'byung bas na ma mtha' yang myong ba'i sne zin tsam re ni nges par bya dgos /
de dag gis ni sngon 'gro'i khrid kyi rim pa rnams song ba yin no //
!
//de nas gnyis pa dngos gzhi'i khrid thun mong ma yin pa'i theg pa'i lam gyi gzhi bca' ba la /
rnal 'byor bskyed pa'i rim pa dang /
man ngag rdzogs pa'i rim pa gnyis las /
dang po rnal 'byor bskyed pa'i rim pa la'ang /
rgyud ma smin pa smin par byed pa'i dbang dang /
dbang las byung ba'i lam mo //
dang po ni /
bla ma mtshan nyid dang ldan pas slob ma skal ba dang ldan pa dbang po yang rab spros pa la dga' ba rnams la /
zhi khro dam pa rigs brgya'i dkyil 'khor du dbang yongs su rdzogs par bskur bas rgyud smin par byas te /
man ngag snying khong gi rgyud ltar zhi khro dam pa rigs brgya yongs su rdzogs pa'i sgom bzlas la 'jug par bya zhing /
de dag ni zhi khro dong sprug 'khor ba kun sgrol gyi sgrub thabs sam /
dong sprug pad+ma brgya ldan ltar nyams su blang /
dbang po 'bring rnams sgyu 'phrul zhi ba rdo rje dbyings kyi dkyil 'khor du dbang bskur zhing /
de dag gi sgrub thabs la 'jug par bya ba dang /
bsdus pa la mos pas rgyal ba rigs lnga ste /
de ni mkha' 'gro'i snying thig gi dbang dang rjes su 'brel bar rigs lnga'i sgrub thabs la 'jug cing /
shin tu bsdu na gsang chen rigs gcig tu sgrub pa'i rim pa rnams yang dag par bya'o //
zhes 'dam ga can du gsungs pa las /
deng sang 'dir rdzogs rim gtso bor byed pa'i skabs yin pas /
gang zag spyi tsam la bskyed rim ha cang rgyas na re zhig rdzogs rim las phyir phyogs pa'i gegs su'ang 'gyur bas na /
deng sang phyag len rdzogs rim gyi rten tsam du bskyed rim bsdus pa gsang chen rigs gcig ltar mdzad pa shas che ba ltar ston par byed pa la /
dbang ni sngar song /
da de ring gi gnas skabs su gnyis pa dbang las byung ba'i lam dngos gzhi rnal 'byor bskyed pa'i rim pa de la'ang /
rdor sems thugs kyi sgrub pa'i zab mo khrid kyi rtsa ba'i man ngag las /
de ltar sngon 'gro mthar phyin nas :
dngos gzhi bskyed bzlas rdzogs rim gsum :
zhes pas de la sku bskyed rim phyag rgya'i khrid /
gsung bzlas pa sngags kyi khrid /
thugs 'od gsal chos nyid kyi khrid gsum /
dang po ni rtsa bar /
dang po srung 'khor brtan dbus su :
lhar bskyed ye shes dgug bstim rjes :
zhes pas de la bzhi ste /
rgyu ting nge 'dzin rnam gsum gyis khog phub pa /
'bras bu rten dang brten pa'i dkyil 'khor bskyed pa /
rang bzhin ye shes kyi 'khor lo drang zhing bstim pa /
dmigs pa'i gtso bo lha'i snang zhen la bslab pa'o //
dang po ni /
de'ang thog mar sngon 'gro'i rim pa de dag yun ring thung ji ltar kyang drag la 'jur ba zhig btang /
de mtshams de nas stan bde ba la lus gnad chos bdun drang por bsrang /
ngag gnad rlung ro so mar bzhag
/sems gnad rang lus tha mal du gnas pa 'di'i mtshon /
'di ltar snang la der btags pa'i gzung 'dzin gnyis bsdus kyi chos thams cad nam mkha' la 'ja' yal ba ltar gyur par bsam la sems snang med du cung zad bzhag ste /
oM ma hA shUn+ya sogs brjod cing /
chos thams cad kyi gnas lugs gdod nas ma skyes pa'i stong pa de bzhin nyid spros pa'i mtha' thams cad dang bral ba'i ngang la dal cig mnyam par 'jog pa de bzhin nyid kyi ting nge 'dzin /
de 'chi ba dag pa chos sku'o snyam pa'i nga rgyal gzung /
ye gdod ma nas chos thams cad kyi gnas lugs de ltar yin yang /
ma rtogs pa'i dbang gis rang gzhan sems can thams cad 'khrul pa a 'thas pas med snang 'khor bar 'khyams pa la 'dzin med sgyu ma lta bu'i snying rje sgom pa kun tu snang ba'i ting nge 'dzin /
bar do dag pa longs sku'o snyam du bsam /
stong pa nyid dang snying rje chen po sgom pa de nyid zung du 'jug pa'i rang rtsal 'gag pa med pa las /
rang gi rig pa hU~M yig dkar po che chung yid la 'char gang bde ba gsal 'tsher 'od du 'bar ba zhig bar snang la ye re yod pa rtse gcig tu gsal btab pa rgyu yi ting nge 'dzin te /
de'ang dmigs pa snga ma ma gsal gong nas phyi ma nog nog zhig bsgoms na slar lang shor gyi blo kho nar 'gro bas /
las dang po pas thog mar de kha rang la goms 'dris brtan par ma gyur gyi bar du gzhan du ma yengs pas rtse gcig tu sgom pa gal che zhing /
skye ba dag pa sprul pa'i sku'o snyam du nga rgyal yang gzung /
de tsam du ma zad rten dang brten par bcas pa thams cad la gzhi 'bras sbrel ba'i nga rgyal la bslab par 'dod na rdor sems rtsa ba'i khrid yig bzhin shes par bya mod /
'dir de dag chad pa'i skyon du yang mi 'gyur te phyi ma 'di'i khongs su thams cad 'du ba'i gnad kyis so //

//gnyis pa 'bras bu rten dang brten pa'i dkyil 'khor bskyed pa la gnyis te /
rten gyi dkyil 'khor bsgom pa /
brten pa dam tshig pa'i lha'i dkyil 'khor bskyed pa'o //
dang po ni /
rgyu'i hU~M yig de las 'od zer kha dog lnga ldan bun zer gyis 'phros pas rdo rje sngon po 'ba' zhig gi srung ba'i gur khang gsal gdab pa ni /
de'ang 'og gzhi thams cad rdo rje'i sa gzhi brdal ba /
logs rdo rje'i rwa ba zlum po mtho zhing yangs pa /
de'i steng du rdo rje'i gur phub cing /
rwa gur gyi sbrel mtshams nas phyir 'phyar ba'i sne la rdo rje'i drwa ba dang drwa ba phyed pa 'phyang zhing /
nang du rdo rje'i bla bre bres pa dang /
rwa ba'i mtha' skor rdor phreng gis bcings shing /
gur gyi rtser rdo rje phyed pa'i tog gis mdzes pa /
mdor na dbang po'i lag gi rdo rjes kyang gzhom du med pa'i srung ba'i gur khang yangs shing rgya che bar bsam /
de'i phyir ye shes kyi me kha dog lnga ldan dus mtha'i me yi phung po ltar 'ur 'ur chem chem drag tu 'bar bas g.yas skor du 'khor bar bsam /
de ltar gsal thebs pa na nam mkhar gnas pa'i rgyu'i hU~M yig de las 'og tu yi ge rim pa bzhin du e yaM raM baM laM suM rnams rim par mched pa las /
e las nam mkha'i dkyil 'khor chos kyi 'byung gnas 'byams klas pa'i dbyings su /
yaM las rlung gi dkyil 'khor ljang gu rgya gram /
de'i steng du raM las me'i dkyil 'khor dmar po gru gsum pa /
de'i steng du baM las chu'i dkyil 'khor dkar po zlum po /
de'i steng du laM las sa'i dkyil 'khor ser po gru bzhi pa rnams reg cing ma 'byar ba brtsegs mar gnas par bsam la /
de'i steng du suM las rin po che sna bzhi las grub pa'i ri rab mtho zhing yangs pa'i steng du rdo rje'i sa rdul gyis 'og gzhi thams cad khod snyoms par byas pa'i gzhi la /
sna tshogs pad+ma 'dab ma sum cu rtsa gnyis pa ge sar gyi rgya dang mnyam pa'i gzhi la nyi ma'i dkyil 'khor gyi steng du sna tshogs rdo rje rwa bcu gnyis pa /
shar rwa gsum dkar /
lho gsum ser /
nub gsum dmar /
byang gsum ljang /
dbus mthing ga gru bzhi pa leb chags kyi rnam pa can gyi dbus su nam mkhar gnas pa'i rgyu yi hU~M las b+h+rU~M yig kha dog lnga dang ldan pa mched /
de yongs su gyur pa las rin po che sna bzhi las grub pa'i gzhal yas khang gru bzhi sgo bzhi pa /
nang nas rim pa bzhin dkar mthing ser dmar ljang ba'i rtsig pa rim pa lngas bskor ba /
pha gu dang drwa ba drwa phyed /
shar bu mda' yab dang bcas pa /
rtsig pa'i rtsa bar 'dod yon gyi snam bu la mchod pa'i lha mo'i tshogs kyis bskor ba /
nang ka ba brgyad kyis btegs shing rdo rje'i gdung gis phub pa'i ya phubs phyur bu'i rtser rdo rje'i tog gis spras pa /
sgo bzhir ka ba bzhi bzhis btegs shing rta babs snam bu brgyad pa chos 'khor ri dwags gdugs dang bcas pa /
shar dkar /
lho ser /
nub dmar /
byang ljang ba /
tshad dang mtshan nyid thams cad yongs su rdzogs pa zhig lam gyis gsal gdab /
de ltar gsal thebs pa dang dbus su sna tshogs pad+ma 'dab ma brgyad pa ge sar ze phol dang bcas pa'i steng du seng ge chen po brgyad kyis bteg pa'i rin po che'i khri mtho zhing yangs pa /
de'i steng du pad+ma dang zla ba'i gdan dang bcas pa rnams gsal gdab /
gal te dbang rtul rnams kyis gzhal yas khang gsal theb dka' na /
srung 'khor gyi dbus su pad zla'i gdan kho na gsal btab pas kyang dmigs pa gsal bde zhing don gyi gnad tshang bar 'gyur la /
gang ltar yang de ltar rten gyi dkyil 'khor gsal thebs pa na /

gnyis pa cho ga gsum bskyed kyi sgo nas brten pa dam tshig pa'i lha'i dkyil 'khor bskyed pa ni /
nam mkha'i hU~M yig nyid gdan steng du babs pa gsung yig 'bru'i cho ga
/de rigs kyi phyag mtshan rdo rje'i lte bar hU~M gis mtshan par gyur pa thugs phyag mtshan gyi cho ga
/de las 'od zer spro ba dang bsdu ba'i sbyor bas sangs rgyas kyi mdzad pa bsgrubs te lhar bskyed pa ni sku yongs su rdzogs pa'i cho ga ste /
de'ang phyag mtshan sa bon gyis mtshan pa de las 'od zer 'phros /
phyogs bcu'i rgyal ba rnams la sku gsung thugs mnyes pa'i mchod pa phul /
sems can thams cad la phog pas las nyon gyi sdig sgrib sbyangs /
'od zer tshur 'dus yongs su gyur pa las oM badzra satwa A:
zhes brjod pas rang nyid skad cig gis bcom ldan 'das dpal rdo rje sems dpa' sku mdog dung ltar dkar ba /
nor bu chu shel ltar 'tsher ba /
gangs ri la nyi ma phog pa lta bu'i gzi byin rab tu rgyas pa /
zhal gcig phyag gnyis pa zhi zhing 'dzum pa'i ngang tshul bzang po dang ldan pa /
phyag g.yas gser gyi rdo rje rtse lnga pa thugs kar gtod de 'dzin pa /
g.yon snang stong dngul dkar gyi dril bu dkur brten pa shes rab ma la 'khyud pa /
zhabs rdo rje'i skyil krung lham mer bzhugs pa /
dbu skra mthon mthing ral pa'i thor tshugs can rin po che'i rked chings dang nor bu'i rtse bran gyis brgyan pa /
sku stod la dar dkar po gser gyi ngang ris can gyi stod g.yogs dang tshi gu'i smad dkris can /
zi ldir cod pan /
gar gyi phu dung ste dar gyi chas gos lnga dang /
rin po che'i dbu rgyan snyan cha mgul rgyan dpung rgyan se mo do /
phyag zhabs gdu bu ska rags do shal la sogs pas mdzes par brgyan pa /
'od zer mtha' yas mu med par spro ba'i bdag nyid can du lam gyis gsal gdab /
de la gsal snang thon byung ba dang de'i pang du yum rdo rje snyems ma dkar mo zhal gcig phyag gnyis ma bcu drug lon pa'i lang tsho dang ldan pa /
phyag g.yas gri gug 'dzin pas yab kyi mgul nas 'khyud pa /
g.yon thod pa'i bdud rtsi stob pa /
dbu skra gnag snum rgyab tu sil bur grol ba /
b+ha ga dang nu ma'i 'khor lo rab tu rgyas pa /
dar dang rin po che'i phyag rgya lngas brgyan pa /
zhabs gnyis long bu mdud pa'i tshul gyis pad skyil gyis yab kyi sku rked nas 'khril ba /
gnyis ka bde stong zung 'jug gi ngo bor lham mer bzhugs par bsam la rim gyis gsal btab cing bsgom /
de la las dang po pas thog ma nas gsal theb pa dka' na mdun du dmigs rten bris sku lta bu mtshar la yid du 'ong ba zhig dngos su bkram /
de la mig rengs rengs su bltas pas de'i rnam pa yid yul du gsal legs par thebs byung ba dang /
de la dpe byas te bsgom /
de ltar gsal brtan du gyur pa'i spyi bor oM dkar po /
mgrin par AHdmar po /
thugs kar hU~M sngon po rnams sangs rgyas thams cad kyi sku gsung thugs rdo rje gsum gyi rang bzhin du bsam mo //
gsum pa rang bzhin ye shes kyi 'khor lo drangs shing bstim pa ni /
de ltar gsal thebs na /
de nas rang gi thugs ka'i hU~M las 'od zer kha dog lnga ldan bun zer gyis 'phros pas /
phyogs dus kyi bde bar gshegs pa thams cad chos sku 'gyur ba med pa'i klong las gzugs sku bcom ldan 'das dpal rdo rje sems dpa'i rten brten pa'i dkyil 'khor 'khor lo'i rnam par bzhengs su gsol snyam du /
oM e h+ye hi ma hA kA ru Ni ka dr-i sh+ya ho :
sa ma ya ho :
sa ma ya satwaM:
zhes brjod pas bsgoms pa dang 'dra ba'i ye shes sems dpa' mdun gyi nam mkhar spyan drangs la /
dzaHhU~M baM ho :
zhes brjod pas chu la chu bzhag pa bzhin du rang la gnyis su med par bstims te /
dam ye la mchog dman du 'dzin pa'i zhen rtog spang ste bsgom mo //

//bzhi pa dmigs pa'i gtso bo lha'i snang zhen la bslab pa la bzhi ste /
dang po rnam pa spyi la sems 'dzin pa ni /
sku yi cha shas yongs rdzogs pa :
me long nang gi gzugs brnyan bzhin :
gsal la yengs pa med par bsgom :
zhes pas de ltar dmigs pa snga ma de la goms pa na /
de'ang tha mal gyi rnam rtog rags pa 'joms pa'i phyir sku'i rnam pa zhal phyag yongs su rdzogs pa cig car du gsal btab ste /
de'ang bris sku lta bu gcam gcam ma yin /
'bur sku lta bu rdos rdos ma yin /
snang ba gzugs su grub la 'dzin pa gzugs su ma grub pa /
nam mkha'i 'ja' tshon nam me long nang gi gzugs brnyan nam /
dper na rdzing bu gsal dwangs rnyogs pa med pa'i nang du zla ba'i gzugs brnyan shar ba ltar gsal btab la /
lha sku gsal stong de la gnad du bsnun nas rtse gcig mnyam par 'jog pa'o //
gnyis pa bye brag la sems 'dzin pa ni /
de goms sku yi cha shas nas :
rgyan cha phra mo'i bar dag tu :
rim pa bzhin du gsal bar bsgom :
zhes pas /
de'ang dmigs pa snga ma de la goms pa na tha mal gyi rnam rtog phra ba 'joms pa'i phyir bye brag la sems 'dzin pa ste /
lha sku'i rnam pa gsal la der 'dzin med pa de'ang spyan dkyus ring ba dang /
spyan 'bras nag ril le ba /
spyan rtsa dmar khyug ge ba /
zhal gyi mchu sgros bim pa'i kha dog ltar dmar sal le ba sogs mdor na zhabs sen gyi bar sku'i cha shas re re nas gsal snang 'don cing /
dbu'i nor bu nas phyag zhabs kyi gdu bu tshun chad kyi rgyan cha phra mo'i bar yang re re nas gsal snang phra zhing zhib par bton la re rer yang sems gzung /
de'ang shes pa bying shas che na mig gi lta stangs kyang gyen du bstan /
gdan nas dbu'i nor bu'i bar yas rim gyis gsal btab ste bsgom /
'phro zhing rgod na lta stangs kyang thur du phab la dbu'i nor bu nas pad gdan gyi bar mas rim gyis gsal btab ste bsgom /
de ltar gsal thebs pa dang yang cig car du lam gyis gsal btab la rnam pa lam me ba de kha la sems 'dzin no //
gsum pa nga rgyal la sems 'dzin pa ni /
de goms nga ni rdo rje sems :
dngos yin snyam pa'i nga rgyal gzung :
zhes pas de la goms pa na tha mal gyi zhen pa ldog pa'i don du nga rgyal la bslab ste /
de'ang sems spangs pa'i pha rol na lha med /
lha spangs pa'i pha rol na sems med /
sems dang lha sku gnyis su med pa ste /
de'ang skyon kun zad /
yon tan kun rdzogs /
dgos 'dod kun stsol rgyal ba kun gyi bdag nyid bcom ldan 'das rdo rje sems dpa' de glo bur gsar du byung zhing gyur pa'i chos ma yin par ye gdod ma nyid nas nga'o snyam du nga rgyal gzung /
de nyid la 'dzin med kyi rtsis btab nas gnyug mar khyer shes na yang dag pa'i nye lam du 'gyur bas na /
de ltar lha sku rang gi rig pa'i rang rtsal du shes pa'i nges shes khyad par can ma skyes kyi bar du nan tan gyis bsgom mo //
bzhi pa dag dran la bslab pa ni /
de goms phyag rgya'i bye brag rnams :
rnam mang 'gro ba 'dul ba'i phyir :
brtan sems dag pa dran pa dang :
stong gsum yungs 'brur gzhug pa sogs :
goms pa brtan por ma gyur bar :
rtse gcig 'bad de bsgom par bya :
zhes gsungs pa ste /
de la goms pa na ye gdod ma nyid nas rdzogs pa'i sangs rgyas kyi ye shes kyi sku la gzung 'dzin gyi mtshan ma rdul tsam yang mi snang mod kyang /
'gro ba rnams gang dang gang 'dul ba'i phyir 'di ltar sku mdog dang zhal phyag yab yum 'khril sbyor la sogs rnam par bstan pa 'di dang 'di'o snyam du dag pa dran par bya ste /
mdo 'gag ni gnyug ma chos nyid kyi steng na sangs rgyas kyi yon tan da ltar blo bur gsar byung du grub pa ni min te /
ye gdod ma nyid nas rang bzhin lhun grub tu bzhugs pa'o snyam du bsam /
de la goms nas gzhan yang bskyed rim gyi rtsal 'don phyir phra ba'i gnas la slob ste /
rten gzhal yas khang yungs 'bru tsam gyi nang du brten pa lha ri rab tsam du sgom pa dang /
yang res 'ga' rten gzhal yas khang stong gsum 'jig rten tsam gyi nang du brten pa lha yungs 'bru tsam du sgom pa sogs mdor na gang ltar bsgoms kyang dog pa dang /
yangs pa dang /
mi 'tsham pa la sogs pa'i skyon med par bde ba /
nam mkha' la mdung bskor ba lta bur tha mal gyi rnam rtog gis phrog tu med par ma gyur gyi bar du rtse gcig tu bsgom par bya'o //
de dag ni sku bskyed rim phyag rgya'i khrid kyi rim pa'o //

//gnyis pa gsung bzlas pa sngags kyi khrid la /
rags pa rlung bzlas /
phra ba rdor bzlas /
skyo na ngag gi bzlas pa la bslab pa'o //
dang po ni /
rtsa bar /
gnyis pa ye shes thugs srog gi :
ting 'dzin hU~M la ma yengs gzung :
kha sbyor rlung 'ching yid bzlas bya :
zhes pas rten gzhal yas khang dang /
rang lha sku yab yum du gsal ba rnams la gsal snang ma 'gag pa smros ma dgos /
'gags na 'don skyor zhig byas rjes /
rang gi thugs 'od lnga'i gong bur 'khyil ba'i klong du pad zla'i gdan la rang 'dra'i ye shes sems dpa' yab yum sku che chung mtheb sor gang tsam pa rgyan dang cha lugs thams cad yongs su rdzogs pa zhig gsal btab /
de'i thugs kar ting 'dzin sems dpa' zla ba'i gdan la rdo rje dkar po rtse lnga pa nas 'bras tsam lte bar thugs srog hU~M yig dkar po che chung yungs 'bru tsam pa 'od zer kha dog lnga ldan bun ze re 'phro ba zhig gsal btab la /
de'ang thog ma nas gsal thebs yong ngam mi yong ngam snyam pa'i rtsab rtsub ci drag mang po mi bsam par rtse gcig tu shes pa gtad de bsgom /
de la sems zin mtshams lus gnad chos bdun gzhan sngar ltar las /
lag pa gnyis khu tshur kha sbub pus steng du gzhag
/mig gnad thad ka'i bar snang la g.yo med du ce re blta /
ngag gnad rlung ro dal la ring ba gsum phyir sang nge bsal la nad gdon sdig sgrib thams cad dag par bsam /
de nas rlung nar gyis rngubs la lte 'og tu skyur stabs su gnan /
'og rlung ha cang drag po ma yin par cung zad 'then tsam byas te lte bar bum can kha sbyor 'jam zhing ran par gzung /
mi thub pa na rngub chung byas te gzhil /
des kyang ma thub na dal bus phra la ring ba'i shugs kyis phyir sang nge 'phang la /
yang rngub pa'i tshe sngar ltar bum can dgang gzhil 'phang /
de lta bu bzhi tshan re tsam gyi thog tu rlung ngal gso /
de'ang thog mar ma goms bar du rlung ha cang drag pa rang min par 'jam zhing ran par gzung dgos te /
sbyor ba bzhi ldan ma shes na //
yon tan skyon du 'gro nyen che //
zhes gsungs shing /
de la sbyor ba bzhi gang zhe na /
lcags kyu bzhin du 'gug pa /
bum pa bzhin du dgang ba /
mtheb gnon gyi rgya mdud bzhin du bsdam pa'am gzhil /
mda' ltar 'phang ba ste bzhi yin te /
spyan snga lha gzigs pas /
dgug dang dgang dang gzhil ba dang //
mda' ltar 'phang dang rnam pa bzhi //
zhes gsungs pa ltar ro //
rlung 'dzin pa'i tshe dmigs pa ni thugs srog hU~M yig kho na la rtse gcig tu bzung nas lce mchu'i sbyor ba la ma ltos pa'i yid nas oM badzra satwa A:
zhes yi ge drug pa'i yid bzlas la 'bad par bya'o //
gnyis pa phra ba rdor bzlas la bslab pa ni /
de goms 'jug gnas ldang gsum po :
oM dang AHhU~M sems gdangs sbyar :
skye med rdo rje'i bzlas pa bya :
zhes pas de'ang bdag dam tshig sems dpa'/
thugs ka'i ye shes sems dpa'/
ting 'dzin sems dpa' hU~M yig bcas la gsal snang 'don skyor zhig byas la /
de'i mtshams de nas thog mar rlung ro dal la ring ba gsum sngar ltar bsal rjes /
de nas rlung rgyun gyi bzo bcos med pa de ga nang du 'jug pa na oM/
gnas pa'i tshe AH
phyir ldang ba'i tshe hU~M zhes pa'i sgra gdangs yid kyis dran par byas la /
rlung 'jug gnas ldang gsum 'bru gsum dang sbyar ba rlung sngags stong pa gsum dbyer mi phyed pa'i brdar bsgyur rdo rje'i bzlas pa la ji srid mi skyo ba'i bar du bslab par bya'o //
de ltar rtse gcig tu 'bad pas rlung 'jam dal gyis song nas rgyu ba mi tshor ba dang /
rtag tu rlung mnyam rgyur 'bab pa dang /
ma brtag 'byin 'jug gi grangs tshad gsal por rtogs pa dang /
rlung phra la ring ba sogs 'byung ste /
de tsa na oM dang hU~M gnyis je chung la btang nas AHyi gdangs nyid je ring du gtang /
de yang smin slob kyi tshe 'di kho na la'ang bdun phrag kha yar chig dril du bsgom dgos pas na /
gang zag snying rus can gyis de ltar nan tan du bsgoms pas rlung 'gag pa la phyogs pa na ting shag gi sgra'am /
spos dri zhim po snar bdug pas slong ba sogs thabs mkhas kyis bsal bar bya /
gal te des ma phan na snying gar rdo grang sbyar bas phan /
gang ltar yang de la goms pa dang /
rdor bzlas de nyid rlung bum can sbyor ba bzhi ldan dang sbyar nas bslab par bya ste /
de'ang lus gnad lag pa khu tshur kha sbub pus steng bkab pa sogs gong du bshad pa ltar dang /
ngag gnad rlung ro lan gsum bsal rjes steng rlung oM gyi sgrar mos pas nar gyis rngubs la sna sgor rdzogs pa na /
AHyi gdangs kyis gnas par bsam la cher gyis gnan /
'og rlung cung zad 'then tsam byas la lte bar bum can kha sbyor 'jam zhing ran pa sngar ltar gzung /
mi thub na g.yas g.yon dbus gsum nas 'then snon byas te gzhil /
des kyang mi thub na hU~M gi sgra gdangs su mos pas phra la ring ba'i shugs kyis phyir bsal /
slar yang oM gdangs kyis rngub pa sogs rlung 'dzin rtsol drag po byas pas /
rlung yun ring du bkag kyang mi bde ba cher mi 'byung na de'i tshe bum can 'byongs pa'i rtags yin no //
de nas gsum pa skyo na ngag gi bzlas pa la 'jug pa ni /
des skyo sngags phreng spro bsdur bcas :
ma yengs ngag gi bzlas pa ni :
dus sam grangs kyi tshad ldan bya :
zhes pas /
de'ang thog mar sems dpa' gsum la gsal snang 'don skyor zhig byas ngos /
ting 'dzin sems dpa' hU~M yig gi mtha' skor du bzla bya'i sngags kyi phreng ba shin tu phra ba spus bris pa'am /
rta rnga la mdud pa btab pa lta bu /
shin tu phra ba mu tig star la brgyus pa'am dngul chu'i mdog ltar dkar zhing 'tsher ba g.yas skor du ldem me 'khod par bsam ste /
de la sems gtad yud tsam zhig gzung /
de'i mtshams de nas de ltar gsal brtan du gyur pa na phreng ba dang bcas te thog mar oM badzra satwa A:
zhes yi ge drug pa dang /
de rjes yig brgya oM badzra satwa sa ma ya :
ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+him+me pra yats+tsha :
sarba karma su tsa me tsit+taM:
shre yAMHku ru hU~M:
ha ha ha ha ho :
b+ha ga wAna? sarba ta thA ga tA badzra mA me muny+tsa badzrI b+ha wa ma hA sa ma ya satwa AHhU~M:
zhes bzla bzhin par dmigs pa yud tsam zhig gzung /
de'i mtshams de nas thugs ka'i sa bon sngags phreng dang bcas pa de las 'od zer kha dog lnga ldan bun zer gyis spros /
phyogs bcu'i rgyal ba sras dang bcas pa rnams la sku gsung thugs mnyes pa'i mchod pa phul /
de'i thugs rje dang byin rlabs thams cad 'od zer gyi rnam par thugs ka'i sa bon sngags phreng dang bcas pa la dper na rdo tshan la kha ba bab pa ltar sib sib thim par bsam pa'am /
yang na sku phyag rgya /
gsung yig 'bru /
thugs phyag mtshan gyi rnam par rang gi gnas gsum du sib sib thim pas tshogs rnam pa gnyis rdzogs /
sgrib pa rnam pa gnyis byang /
dbang bzhi rdzogs su thob cing /
bde chen ye shes skyes par bsam la bzla ba ni bdag don byin rlabs bsdu ba'i bzlas pa'o //
yang 'od zer sngar ltar 'phros sems can thams cad la phog pas nad gdon sdig sgrib thams cad sbyangs /
sems can thams cad dpal rdo rje sems dpa'i dkyil 'khor 'khor lo'i go 'phang la bkod /
tshur 'dus thugs ka'i sa bon la sib sib thim par bsam pa ni gzhan don phrin las kyi bzlas pa ste /
dmigs pa de gnyis blo che bas phrugs gcig dang /
mi nus na res mos byas pas chog mod /
gang ltar yang bshad ma thag pa nyid dmigs pa chun che ba ni yong gsung /
gzhan yang der ma zad snang ba lha /
grags pa sngags /
dran rtog thugs chos nyid ye shes kyi 'khor lor shes pas /
las dang po pas thog ma nas sngags phreng la sems gtad nas dal bus bzla ba gal che ba yin no //
de'ang bsnyen pa byed na grangs bsnyen ni yig drug 'bum tsho drug dang /
yi ge brgya pa 'bum phrag gcig kha skong dang bcas pa bzla zhing /
dus bsnyen ni zla drug nas zla gcig gi mtha' rten pa dang /
mtshan bsnyen la rtsis gdab med pa'o //

//gsum pa thugs 'od gsal chos nyid kyi rnal 'byor ni /
de ltar lha sngags ye shes kyi rnal 'byor la ci nus su 'bad mthar thun bsdu ba na /
thog mar bsdu bya'i rten dang brten pa thams cad la gsal snang 'don skyor zhig byas rjes /
thugs ka'i hU~M las 'od zer kha dog lnga ldan bun zer gyis 'phros pas snod bcud lhar dag pa la phog
/'od zer gyi gong bur ltem gyis zhu ba srung 'khor la thim /
de gzhal yas khang la thim /
de'ang rang lha sku yab yum gsal ba la thim /
yum yang yab la thim /
yab ye shes sems dpa' la thim /
de'ang thugs ka'i rdo rje la thim ste /
de'ang hU~M la thim /
hU~M de nyid je mtho je mtho je phra je phrar song nas mthar de'i zhabs kyu 'a la /
'a ha khog la /
ha khog ha mgo la /
mgo bo zla tshes la /
zla tshes thig le la /
thig le na dA la thim ste de shin tu phra ba rta rnga brgyar gshags pa'i cha shas tsam gyi bar du yang de kha rang la sems rtse gcig tu bzung nas /
mthar de yang nam mkha' la 'ja' yal ba'am spos kyi du rlangs yal ba bzhin song bar bsam la /
gsal stong zung 'jug spros pa'i mtha' thams cad dang bral ba'i ngang du ci yang mi sems mi mno mi bor bar rang bab nyid du glod la gzhag
/rnam rtog gis bskyod na gang shar gyi rang ngo la cher gyis bltas la gzhag
/yang de las ldang ba'i spyod lam la 'jug pa na chu dwangs pa las nya 'phar ba'i tshul du skad cig gis lha skur lam gyis langs la snang grags 'gyu ba thams cad lha sngags ye shes kyi rol par bltas la dge ba bsngo /
de'ang 'di nyid bskyed rim la ltos pa'i rdzogs rim yin pas na nan tan du bsgom /
re zhig rdzogs rim la mi 'jug pa'am /
der ma zad gang zag dbang rtul rnams la 'dis rdzogs rim gyi go'ang chod pa yin /
yang rdzogs rim snying por dril ba'i skabs bskyed rim rgyas drags na rdzogs rim la 'phral du 'jug pa las phyir phyogs pa sogs kyi skyon snang bas /
rdzogs rim gyi rten du bskyed rim bsdus pa 'di bzhin yang bsgom ste /
sngon 'gro rnams song ba na rgyu'i ting 'dzin rnam gsum las srung 'khor gyi dbus su seng khri pad+ma zla ba'i gdan la /
cho ga gsum bskyed kyis bdag dam tshig sems dpa' bskyed cing ye shes sems dpa' spyan drangs nas bstim la /
lha'i snang zhen la bslab pa'i sems 'dzin gyi dmigs pa bzhi po gang sems gzung sla ba nas 'dzin pa las go rim mtha' gcig tu ma nges /
de nas mthar rags phra'i bzlas pa dang /
skyo na ngag bzlas kyang ci rigs byas la sngar bzhin nyer bsdu'i rnal 'byor la 'jug
/nub mo nyal ba'i tshe na thugs ka'i sa bon la sems bzung nas nyal ba'i rnal 'byor la 'jug
/gang ltar yang de dag gis ni rnal 'byor bskyed pa'i rim pa rnams song grub pa yin no //

//gnyis pa man ngag rdzogs pa'i rim pa la /
lta ba'i mthar thug khregs chod bskyang ba /
sgom pa'i snying po thod rgal sbyong ba /
dbang po'i rim pas mjug bsdu ba dang gsum /
dang po lta ba la yang lam la 'jug pa'i khyad par gyi sngon 'gro dang /
dngos gzhi khregs chod kyi nyams len dngos gnyis /
dang po la /
'khor 'das ru shan dbye ba /
rigs drug sa bon sbyang ba /
sngon 'gro dngos dang gsum /
dang po khyad par gyi sngon 'gro 'khor 'das ru shan dbye ba ni /
thal 'gyur las :
'khor 'das ru shan ma phye na :
khams gsum lus ngag yid kyis kyang :
'brel ba chod par mi 'gyur bas :
'khor 'das ru shan dbye bar bya :
zhes gsungs pa ltar yin pas na /
de'ang mi med pa'i ri sul lam dur khrod lung stong la sogs pa shin tu 'gol ba skye bo tha mal pas mthong tshor mi 'byung ba'i sar phyin la /
de'ang thog mar sngon 'gro rgyas bsdus ji ltar rigs pa zhig btang rjes /
spros pa la dga' bas ni gzhi bdag la gtor ma byin nas /
bdag rigs drug gi skye sgo gcod phyir zhag 'di tsam zhig gi ring la spyod pa la 'jug par bya ba la bar chad ma byed /
ces bka' bsgo zhing gal te de dag ma byas na yang chad pa'i skyon du ni mi 'gyur /
gang ltar yang thog mar 'di ltar bsam par bya ste /
'o bdag gis sngon chad khams gsum 'khor ba'i gnas 'dir skye ba grangs med pa zhig blangs /
skye ba blangs res kyi lus re grub /
lus blangs res bzhin gyi rigs drug gi sdug bsngal ma myong ba gcig kyang med cing /
ngag 'dis kyang gnyis su 'dzin pa'i las byas /
sems 'di'ang bud+d+ha'i thugs dang dbyer med yin pa la de ltar ma rtogs pa'i dbang gis sngon chad rigs drug tu 'khyams shing sdug bsngal de tsam zhig myangs /
da dung 'di tsam gyis skye ba chod bsam pa'i gdeng tshad ni med /
des na da res 'khor 'das ru shan 'byed pa'i dus 'dir sos dal du sdod pa ci la rigs pas na 'khor 'das ru shan phyed par byas te phyir 'khor bar mi skye ba'i thabs shig nges par bya snyam du 'phen pa sngon du btang la /
thog mar dmyal ba tsha grang gi sdug bsngal a tsha a na a chu kyi hud la sogs pa'i smre sngags drag po dang /
de bzhin du yi dwags kyi ltogs 'khyag bkres skom dang /
dud 'gro'i 'u dang 'bu dang 'ab dang wang dang khang la sogs pa /
mi'i 'du byed sna tshogs pa'i gtam dang mya ngan cho nge la sogs pa /
lha ma yin gyi rgyob sod nga bsad do //
rdung ngo /
kho sod la sogs pa /
lha'i rtsed 'jo glu gar la sogs pa bya zhing byas ma thag dpag bsam gyi shing bskams khrus dang longs spyod kyi chu mtsho skams nga shi na ngan 'gror skye zhes ngu ngag gi sgo nas 'bod pa sogs /
mdor na rigs drug gi spyod pa yid la dran tshad bya /
de dag gi tshe na'ang rtsed 'jo'i dbang du ma song bar byas la /
de dang de dngos yin snyam pa'i gdung shugs drags pos lus kyis so so'i rnam 'gyur /
ngag gi smra brjod /
yid kyis kyang de dag gi sdug bsngal blo+o la blangs la nges par rgyud thog tu nyams su myong bar bsam /
de nas so so'i sdug bsngal myong byed kyi rjes shes kyi rang ngo la cher gyis lta /
yang res 'ga' sangs rgyas zhi ba dang khro bo'i sku'i rnam 'gyur dang /
ngag gis chos kyi sgra dang gsung dbyangs drag po'i gad mo sna tshogs dang /
yid kyis de dag gi rnam pa lam du byas la /
yang rjes shes kyi rang ngo la cher gyis lta /
de'ang rtsa bar lus ngag yid gsum so sor bya bar gsungs kyang /
bshad ma thag pa nyid phyag len du mdzad pa yin cing /
de ltar ru shan dbye bar dmigs kyis 'gro ma khom na /
khyim du de lta bu'i tshul yid yul du sgom pas kyang don gyi gnad tshang ba yin zhes zhal rgyun du gnang ngo //
der sbyangs pas 'byongs pa'i rtags ni lus la chags zhen dgag sgrub bkres skom med pa'i nyams 'dug na lus ru shan phyed pa'o //
bla ma'i gdam ngag rnams la go ba skyes nas tshig tsam du ma song bar don rang rdol du shes na ngag ru shan phyed pa'o //
sems gsal dwangs 'khrul rtog med pa dang bde stong gi nyams 'char na yid ru shan phyed pa'o //
gnyis pa rigs drug sa bon sbyang ba nang ltar ru shan dbye ba ni /
'das rjes las :
lus ni ma rig rgyus bskyed phyir :
rigs drug sa bon nyid du gnas :
rig pa sku gsum dngos yin phyir :
sku gsum yi ge gsum du shar :
yi ge rtsal sbyang ru shan dbye :
zhes dang :
klong gsal las kyang :
nang gi 'khrul rgyu zad bya'i phyir :
'khor 'das ru shan nang ltar dbye :
zhes gsungs pas na /
de la phyi ltar ru shan phyed pas re zhig phyi 'khrul pa'i snang rkyen zad kyang /
nang skyed byed kyi sa bon ma zad na sdong po bcad kyang rtsa ba ma stong na slar skye ba dang mtshungs shing /
rang 'chi ba'i tshe gnas de rnams su rlung sems 'dus nas rigs drug de dang der de ma thag tu skye bar gsungs pas 'khrul rgyu'i sa bon sbyang ba gal che ste /
de ltar sbyang bya ni rigs drug gi sa bon drug yin te /
de drug gnas tshul ni /
klong gsal las :
spyi bo mgrin pa snying ga dang :
lte ba gsang gnas rkang mthil du :
a su nr-i tri pre du gnas :
zhes pas /
de la rkang mthil gyi rtsa 'khor 'khyil ba la dmyal ba'i sa bon du dud kha /
gsang gnas su yi dwags kyi sa bon pre ljang nag
/lte bar rtsa ba thag brgyangs pa lta bu'i nang du dud 'gro'i sa bon tri dmar nag
/snying ga'i srog pa rtsa'i nang mi'i sa bon nr-i sngo skya /
mgrin pa'i ltag rtsa ba men gyi rwa 'dra ba'i nang du lha ma yin gyi sa bon su ljang ser /
spyi bor lha'i sa bon a dkar po rnams gsal btab /
de ltar sbyang bya so so'i 'og tu sbyong byed rig pa'i ye shes raM dmar po sol me ngar ma la phus btab pa lta bu re dang /
de'i 'og tu yaM ljang gu rlung gi rang bzhin can yang zhing g.yo ba'i rnam pa can re re gsal btab /
sbyong byed kyi yi ge rnams gsal zhing 'tsher ba 'od zer dang bcas pa la /
sbyang bya rnams sol dum du ba 'phyur ba'i rang bzhin lta bu nag ngam me bar gsal btab /
de ltar gsal thebs byung ba dang /
thog mar rkang mthil gnyis su dmigs pa gtad de ngag tu /
oM AHhU~M na raka sarba pA paM bi shud+d+he swA hA:
zhes bzlas pas yaM las rlung g.yos raM yig la phog pas me 'bar bas du dud kha dngos med du bsregs par bsam /
de bzhin du /
oM AHhU~M pre ta ka sarba pA paM bi shud+d+he swA hA:
zhes bzlas pas yaM las rlung g.yos raM las me 'bar bas gsang gnas kyi pre ljang nag dngos med du bsregs par bsam /
de nas /
oM AHhU~M tir+Ya ka sarba pA paM bi shud+d+he swA hA:
zhes bzlas pas yaM las rlung g.yos raM las me 'bar bas lte ba'i tri dmar nag dngos med du bsregs par bsam /
de nas /
oM AHhU~M du kha tri sha ni sarba pA paM bi shud+d+he swA hA:
zhes bzlas pas yaM las rlung g.yos raM las me 'bar te snying ga'i nr-i sngo skya dngos med du bsregs par bsam /
de nas /
oM AHhU~M a su ra sarba pA paM bi shud+d+he swA hA:
zhes bzlas pas yaM las rlung g.yos raM las me 'bar bas su ljang ser dngos med du bsregs /
de nas /
oM AHhU~M de ba sarba pA paM bi shud+d+he swA hA:
zhes bzlas pas yaM las rlung g.yos raM las me 'bar bas a dkar po dngos med du bsregs par bsam la /
mdor na yig 'bru so sos bsregs pa'i thal ba yang ma lus par dngos med du sbyangs par bsam /
de nas rang gi spyi bor sangs rgyas thams cad kyi sku'i rang bzhin can oM dkar po /
mgrin par gsung gi rang bzhin AHdmar po /
snying gar thugs kyi rang bzhin hU~M sngon po rnams gsal btab /
de rnams las ye shes kyi bdud rtsi'i rgyun dkar dmar mthing gsum 'bab pas yig 'bru drug gi gnas rnams kyang sbyangs te /
rigs drug gi 'khor ba'i 'khrul gzhi sa bon bag chags dang bcas pa stong par bsam zhing /
mdor na dbang chen gser gyi sa gzhi la thug gi bar du sbyangs par bsam la /
'bru gsum skad chen pos dbyangs su len nam shub bur bzlas kyang rung ste 'bum tsho bdun tsam zhig bzlas pa bya ste /
mdor na sdig pa dag pa'i rtags mtshan sna tshogs dang /
khyad par sgo gsum gyi zhen 'dzin dag nas rang lus shel gong phyis pa lta bu dkar sang gis song snyam pa'i blo ma skyes kyi bar 'bad par bya /
de ltar bgyis pa'i dgos pa ni /
thal 'gyur las :
'od gsal dgongs pa rnam pa gnyis :
thun mong mchog gi dbye bas bstan :
zhes dang :
klong gsal las :
lus ngag yid gsum sngon 'gro ni :
thun mong khyad par mthar thug gi :
dgos pa gsum du shes par bya :
zhes pas /
lus ngag yid gsum gyi sdig pa'i sa bon dang /
de'i bar gcod dang /
de la zhen pa'i bag chags rnams rtsa ba nas dag cing zhi ba ni thun mong gi dgos pa'o //
lus ngag yid gsum gyi zhen pa ldog pas da phyin chad 'khor bar mi ldog pa khyad par gyi dgos pa'o //
lus ngag yid gsum sku gsum du grol ba ni mthar thug gi dgos pa'o //
gsum pa sngon 'gro dngos la /
rnal du dbab pa /
sor gzhug pa /
sgo gsum gyi rnal 'byor dang gsum /
dang po rnal du dbab pa ni /
sgron ma 'bar ba las :
'khor 'das ru shan phyes nas ni :
lus ngag rnams ni rnal du dbab :
ces dang /
thal 'gyur las :
'di dus lus ngag sems kyi gnad :
rnal 'byor ldan pas rnal du dbab :
ces gsungs pas /
de ltar gong gi sngon 'gro rnams kyis lus 'byung ba 'khrugs te ngal zhing dub /
ngag 'dzer zhing 'gags /
sems 'gyu ba spun thag tu gyur pa na /
'dir bde ba'i mal du ngal gso ba lta bu ste /
de'ang lus gnad chos bdun nam /
tsog pu'am /
rang bzhin gyis 'jog pa gang yang rung ste /
lus gnad sdom pa dang 'gul bskyod sogs spangs la /
dper na sog phon gyi thag pa bshigs pa ltar rang bab bde lugs su shig ge gzhag
/ngag smra brjod thams cad dang bral ba pi waM gi rgyun thag chad pa bzhin wang nger gzhag
/sems 'das pa /
ma 'ongs pa /
da ltar ba'i rnam rtog gi spros pa thams cad dor te rang 'thag ltag chus bor ba bzhin khres se bor la gzhag par bya'o //
gnyis pa sor gzhug ni /
klong gsal las :
ka dag don nyid rtogs bya'i phyir :
rnal du phab nas sor yang gzhug :
ces dang :
'das rjes las :
nyan thos byang sems khro bo yi :
lta stangs nyid kyis sor yang gzhug :
des ni gsum po sor chud nas :
nyams len nyid la brtson par 'gyur :
zhes gsungs pas /
de'ang sngar rig pa gsal la der 'dzin med par gnas pa de nyid 'dir spyod lam zhi ba dang /
bar ma dang /
rtsub mo gsum gyi rkyen rim par khrid de sgom pa la slob par bya ba yin te /
de la dper na ral gri'i 'phrul 'khor shes par 'dod pas thog mar shing gi ral gri la bslab pa dang chos mtshungs te /
de'ang dang po /
nyan thos kyi lta stangs ni /
stan bde ba la lus gnad chos bdun dang ldan pas /
mig gnad sna rtser phab la /
mig 'bras mi sgyur zhing rdzi ma thab thib mi bya bar zim bu'i mig gi lta stangs lhod la ce re gzhag
/ngag rlung gnad so mar gzhag
/sems kyi gnad sngar 'das pa'i rjes mi gcod de 'di 'dra zhig byas bsam pa dang /
phyis ma 'ongs pa'i sngun mi bsu ste 'di 'dra zhig byed bsam pa dang /
da lta 'di yin 'di min sogs sems la las gang yang mi 'chol bar rtog tshogs kyi 'tshol 'phro thams cad bcad de da lta'i rig pa skad cig ma de kha'i rang ngo la ce re lta gzhag bya /
de la goms pa na /
gnyis pa byang sems kyi lta stangs ni /
lus gnad sngar ltar las mig gnad thad ka'i bar snang la lta stangs har re gtad /
ngag gnad rlung so mar gzhag
/sems gnad sngar bzhin dus gsum gyi rnam rtog spangs la bzo med du gzhag go
/de la goms pa na /
gsum pa khro bo'i lta stangs ni /
lus gnad sngar ltar ram rol pa'i stabs sam /
hag gis langs la sems gnas cha'i tshugs ma zhig pa'i ngang nas mig lta stangs bar snang la gyen du bgrad de g.yas g.yon du hrig hrig sgyur zhing /
gom pa gya tshom du dor la /
ngag tu ha ha hi hi hU~M hU~M phaT phaT ces pa la sogs pa'i khro bo'i gad rgyangs kyi sgra skad brjod cing gnas cha'i tshugs ma zhig par slob cing rig pa hur phyung ste rtsal sbyangs pas /
rang byung rang shar spros bral bsal gzhag med par chu rlabs rgya mtshor thim pa ltar 'gyur bas /
des ni snang rkyen ji tsam mang ba tsam du stong nyid kyi ye shes kyang 'phel bar 'gyur te /
bud shing mang na me lce mang ba bzhin no //
de ltar bgyis pas nyan thos kyis rnam par rtog pa 'joms shing sgo gsum gnas par byed /
byang sems kyis rnam rtog rags pa 'joms shing gnas pa brtan par byed /
khro bos rnam rtog sbom po 'joms shing brtan pa las grol bar byed pa'i dgos pa yod do //
gsum pa sgo gsum gyi rnal 'byor la /
lus kyi sgo nas rdo rje'i 'dug stangs la bslab pa /
ngag gi sgo nas rgyas 'debs rtsal sbyang mnyen btsal lam gzhug la bslab pa /
sems kyi sgo nas byung gnas 'gro gsum la mtha' gtad pa'o //
dang po lus kyi gnad rdo rje'i 'dug stangs la bslab pa ni /
thal 'gyur las :
rdo rje skyil mo krung bcas pas :
lus sbyangs sems la phan pa 'o :
zhes gsungs pas /
de'ang sa gzhi sra mkhregs 'bar 'bur sogs med pa'i 'jam zhing bde ba'i sar phyin la /
rkang mthil gnyis sprad de sor bcu sar btsugs /
pus mo phyir bskyed /
sgal tshigs brtsegs la ltag rtsa 'then te mgrin pa ol mdud mnan /
lag pa gnyis thal mo sbyar ba spyi bor ma reg cing shad rkyang du ma song bar gru mo chag pa nas nya bzhi sgrim /
mig thad ka'i bar snang la har re blta /
sems kyi gnad rang lus gser gyi rdo rje rtse lnga pa 'od zer 'phro ba zhig tu ha cang rang gis ched 'dzin mi bya bar yid la dran tsam du byas la lus gnad des tshugs ji tsam thub thub tu bya /
mi thub pa na ngag tu hal zhes pa'i sgra dang bcas lus gan log tu dur khrod kyi ro ltar spros pa med par khres se bor la /
rang rig tshangs bug nas sangs kyis thon te nam mkha' dang khrug gis 'dres par mos la rtog med du rjen ne bzhag la yun je ring du bsgom /
de nas yang sngar bzhin bskyar la de ltar bslab bo //
de ltar 'bad pas lus la drod skye zhing sha 'phar ba dang /
lus khol bur zug rngu ldang ba dang /
lus tshugs mi thub pa /
sems mi rtog pa'i ngang du phyal le gnas pa sogs 'byung ste /
de tsa na 'di nyid goms pa'i rtags su gsungs /
des ni thun mong du lus kyi sdig sgrib dag cing gdon bgegs kyi bar chad zhi /
khyad par lus kyi mngon zhen ldog pas phyis 'khor bar mi 'jug
/mthar thug sku rdo rje sprul pa'i skur sangs rgya bar 'gyur ro //
gnyis pa ngag gi sngon 'gro ni /
thal 'gyur las :
ngag ni hU~M zhes gnas pa la :
rgyas 'debs pa dang rtsal sbyong gnyis :
mnyen btsal lam du gzhug pa yis :
de ltar ngag sbyangs sems la phan :
zhes gsungs te /
de la rgyas gdab pa /
rtsal sbyong ba /
mnyen btsal ba /
lam du gzhug pa dang bzhi /
dang po la'ang phyi snang ba la rgyas gdab pa /
nang phung po la rgyas gdab pa gnyis /
dang po phyi snang ba la rgyas gdab pa ni /
bde ba'i stan la lus gnad chos bdun drang por bsrang /
mig gnad thad ka'i bar snang la rdzi ma thab thib mi byed par g.yo med du ce re gzhag
/ngag gnad mchu so ma reg tsam byas la rlung rang babs su gzhag
/sems gnad thog mar rang gi snying gar hU~M yig sngon po gsal zhing 'tsher ba che chung yid la 'char gang bde zhig gsal btab nas de la sems yud tsam zhig gzung /
de mtshams nas ngag tu hU~M hU~M hU~M zhes hU~M gi glu snyan la ring pa grags stong du lhang lhang dbugs kyis thub tshad brjod pas hU~M de las hU~M de 'dra ba mang po thol thol 'phros /
rang gi mchu so gnyis ma reg tsam gyi bar nas thon /
thog mar rang gi tho phyi dang /
gnas pa'i khang khyim dang /
grong khyer dang /
de nas yul khams dang /
mthar stong gsum 'jig rten gyi khams la sogs pa blos mi 'khyud pa tsam du'ang hU~M gis sngo me re re yom yom shig shig gang bar bsam la /
de thams cad rang rang gis hU~M gi rang sgra bung ba tshang zhig pa lta bur di ri ri sgrog par bsam zhing /
thams cad hU~M gi rang bzhin du shig ge bshigs la /
de'i ngang du cung zad cig gzhag go
/gnyis pa nang phung po la rgyas 'debs pa ni /
yang hU~M hU~M zhes hU~M gi glu snyan la ring ba sngar ltar brjod pas hU~M de rnams tshur sngo yer yer gcig rjes gcig non du tshur byung ba rang gi mchu so gnyis kyi bar nas zhugs te rang lus kyi rkang sen nas spyi gtsug gi bar yongs su gang bas /
dper na ras kyi sgye bo 'bras 'brus bltams pa bzhin lus nang thams cad hU~M gis sngo rang rang mer khrig khrig ltems tser re yod par bsam la /
de tshe gdos bcas sha khrag gi lus kyi snang ba med par /
rang lus snang stong bar snang la yom yom 'dug par bsam la bar rlung cung zad gzung /
phaT ces gshis rang babs su lhan ner spros pa dang bral ba'i ngang la dal cig gzhag par bya /
des ni phyi snang ba dang nang phung po rang bzhin med par grol bar 'gyur ro //
gnyis pa rtsal sbyong ba la phyi snang ba la rtsal sbyong ba /
nang phung po la rtsal sbyong ba gnyis /
dang po phyi snang ba la rtsal sbyong ba ni /
rang gi snying gar hU~M yig mthing nag tsha zhing rtsub pa sogs mtshan nyid bzhi dang ldan pa ste /
de'ang tsha ba me lce lta bu /
myur ba glog lta bu /
rno ba spu gri lta bu /
shugs thog lta bu /
che chung yid la 'char gang bde zhig gsal btab /
de gsal ba dang ngag tu hU~M hU~M hU~M zhes hU~M drag la thung ba ngar dang ldan pa brjod pas snying ga'i hU~M de las hU~M mtshan nyid bzhi dang ldan pa de 'dra ba yul che chung gang la 'tsham pa mang por thol thol spros pas /
thog mar rang gi mig gi mthong yul du dngos po gang 'dra ba zhig mchis kyang /
de dper na shog bu la me stag phog pa ltar hU~M des yar thal mar thal /
phar thal tshur thal khral ma khrol du phug ste dngos por grub pa til 'bru tsam yang med par byas /
de nas rim par yul gru la sogs pa nas ri rab sogs mdor na 'jig rten gyi khams blos mi khyud pa tsam du'ang hU~M des thogs pa med par thal byung du phug ste /
dngos por grub pa rdul cha tsam yang med par thams cad hU~M gi rang bzhin du shig ge bshigs la de'i ngang du cung zad cig gzhag go
/gnyis pa nang phung po la rtsal sbyong ba ni /
sngar bzhin hU~M drag la thung ba brjod pas yang hU~M de rnams 'dus /
hU~M che chung mtho gang tsam du gyur pa des rang gi spyi gtsug nas rkang sen gyi bar du yar thal mar thal phar thal tshur thal du khrol bur ma lus par phug pas /
dngos por grub pa til 'bru tsam yang med par bsam la stong nyid spros pa dang bral ba'i ngang du dal cig mnyam par gzhag
/de ltar 'bad pas gnas skabs su gdon bgegs kyi gnod pas mi tshugs shing /
mthar thug phung po 'ja' lus 'od gsal du grol bar 'gyur ro //
gsum pa mnyen btsal ba ni /
thog mar rang gi mdun du shing bu lta bu ring thung mkhyid gang ba tsam zhig dngos su sa la btsugs pa'am yang na yid nas de lta bu zhig gsal btab rjes /
rang gi snying gar hU~M yig sngon po gsal zhing 'tsher ba zhig yod par bsam /
de nas ngag tu hU~M gi glu snyan la ring ba brjod pas hU~M de las de 'dra ba grangs med pa thol thol spros pa /
de'ang gcig gi klad kor la gcig gi zhabs kyus dkyus pas ba thag gam lcags sgrog lta bur na ra ra byung ste mdun na yod pa'i shing bu de'i rtsa ba nas yar rim par sbrul dkris pa bzhin hril gyis 'khril la /
sne mo shing de'i rtse mor sleb pa'i tshe hU~M gcig sngo yer re yod par bsam la de'i ngang cung zad cig bzhag pas shes pa lhan ner yod snyam pa zhig 'char ba yin /
de nas yang sngar ltar brjod bzhin pas hU~M gi thag pa rnams rim par bkrol la shig ge bshigs pa'i mthar hU~M rnams gcig la gcig thim nas mthar snying gar spro gzhi'i hU~M gcig tu gyur pa la shes pa gtad /
de ltar yang yang byas pas dmigs pa gang du'ang bsgyur btub pa'i dgos pa yod do //
bzhi pa lam du gzhug pa ni /
de'ang thog mar rang gi snying gar hU~M sngon po khru gang ba tsam zhig yod par bsam /
de nas ngag tu hU~M zhes brjod pas hU~M de rang gi phang pa'am lag pa'i steng sogs sam mdun gyi dngos po gang yang rung ba zhig gi steng du yer gyis song bar bsam /
yang hU~M zhes brjod pas rang gi snying gar hril gyis bsdu la /
yang hU~M zhes brjod pas sngar ltar song /
de 'dra ba tshar kha shas shig byas rjes /
dper na mgron po don gnyer du 'gro ba bzhin grong khyer dang /
yul ljongs dang /
ri brag dang /
gling dang /
gling phran sogs thams cad du res hU~M de dal gyis 'gro zhing /
res cung zad 'dug par bsam la hU~M ring po brjod /
res mda' 'phangs pa ltar 'gro bar bsam la hU~M myur po thung ngu brjod /
gzhan yang res srin 'gros kyis 'gro zhing phyogs mtshams su ngal gso ba dang /
yang res shing gi rtse dang /
ri mthon po'i rtse la sogs par sngo ye re 'dug par bsam zhing de'i ngang du cung zad cig gzhag
/yang res chu brgal ba dang /
chu bo'i gzhung du 'gro ba la sogs pa /
des mtshon 'jig rten khams blos mi 'khyud pa tsam song ba sogs mdor na gang du song ba de kha rang la shes pa rtse gcig tu gtad /
de nas yang mthar tshur sngo rgyang rgyang byung nas /
rang gi lag pa'am phang pa'am sngas mgo lta bu gang bde ba zhig gi steng du yod par bsam /
de ltar hU~M brjod dus rlung rig gcig tu sgril nas gzhan du ma yengs par phyi nang gang du dmigs pa gtad pa'i sa der bzhag pas rnam rtog rang shugs kyis ldog par 'gyur ro //
des lus ngag yid gsum lam du tshud pa'i dgos pa yod pa'o //
de ltar 'bad pas thun mong du lus ngag gi sdig pa dag cing bar chad zhi /
khyad par ngag gi mngon zhen ldog cing phyis 'khor bar mi 'jug
/mthar thug gsung rdo rje longs spyod rdzogs skur 'tshang rgya bar 'gyur ro //
gsum pa sems kyi sgo nas byung gnas 'gro gsum la mtha' gtad pa'i sngon 'gro ni /
thal 'gyur las :
sems ni dang po byung sa dang :
bar du gnas dang tha mar 'gro :
de ltar gsum la brtag dpyad na :
sems sbyangs sems kyi gnas lugs shes :
zhes pas na /
'di ltar du bsam par bya ste /
'o bdag sngon chad khams gsum 'khor ba'i gnas 'dir 'khyams nas sdug bsngal bsam gyis mi khyab pa zhig myangs pa de dag gang gis lan na sems kyi gnas lugs ma rig pas lan pa yin /
de yang yar bud+d+ha thob nas bde ba myong ba po dang mar 'khor bar 'khyams nas sdug bsngal myong ba po ni rang rig gi sems yin par 'dug pas /
des na sems kyi gnas lugs yang dag pa zhig ma rtogs na da dung 'khor ba mtha' med du 'khyam ste sdug bsngal sna tshogs pa zhig myang dgos par 'dug mod /
des na da res sems kyi gnas lugs yang dag pa zhig nges par rtogs par bya'o snyam du bsam /
lus sems rnal du phab /
de'i mtshams de nas sngar 'das pa'i rjes mi gcod /
phyis ma 'ongs pa'i sngun mi bsu /
da lta'i shes pa 'di yin 'di min sogs sems la rtog dpyod gang yang mi byed par rang bab nyid du bzhag pas rig pa gcer bu lhing ba zhig 'char /
de 'char nas bcas bcos gang yang mi bya bar rang bab nyid du 'jog pa ni gang zag dbang po rab kyi sgom tshul rig pa spyi blugs su 'jog pa zhes pa yin pas de la gnas na des chog mod /
gang zag phal che ba zhig rnam rtog gis bskyod nas de la ngo 'phrod pa dka' bas na /
byung gnas 'gro gsum la mtha' gtad pa'i sems 'tshol ba la 'bad pa gal che ste /
de la dang po byung sa byung mkhan la brtag pa /
bar du gnas sa gnas mkhan la brtag pa /
mthar 'gro sa 'gro mkhan la brtag pa'o //
dang po byung sa byung mkhan la brtag pa ni /
de'ang rang gi sems zhes rig rig rgyu rgyu ba gya gyu tal tol mi dran dgu dran mi 'char dgu 'char sna tshogs su 'char zhing 'phro la rtog pa kho dang po gang nas byung brtag cing dpyad par bya ste /
de'ang phyi 'byung ba bzhi las grub pa zhig yin nam /
nang rang gi sgyu lus las byung ngam /
gsang ba pha ma'i 'du 'phrod las byung ngam /
de'ang snang ba las byung ngam stong pa las byung /
snang ba las byung ngam snyam na de'i dmigs khungs i rnyed /
stong pa las byung ngam snyam na byung ba'i yul e grub /
sems las sems byung ngam /
ji lta bu zhig las byung snyam du /
mdor na yar blta mar blta phar blta tshur blta byas la gtan la ma phebs kyi bar du blta gzhag bya ste /
de'ang phyi 'byung ba bzhi las grub pa zhig yin na de la dbyibs dang kha dog tu grub pas na /
dbyibs de'ang zlum po /
gru bzhi /
zla gam /
gru gsum /
hril mo /
nar mo /
leb mo sogs gang 'dra ba zhig 'dug brtag cing dpyad /
yang de la dbyibs su grub na de bzhin du kha dog kyang dkar po /
ser po /
dmar po /
ljang gu /
sngon po /
nag po /
khra bo sogs gang 'dra zhig 'dug brtag cing dpyad /
der ma zad 'byung ba re re'i steng nas sems re re byung ba zhig yin nam /
yang 'byung ba thams cad tshogs pa'i steng nas sems gcig byung ba yin brtag cing dpyad /
yang sems zhes pa rang gi sgyu lus las grub pa yin nam snyam na /
lus kyi phyi nang mgo mjug bar gsum gang la gnas brtag cing dpyad /
yang rang gi snying rang las byung ngam snyam na snying gi mgo mjug phyi'i shun pa nang gi sha tshil khrag sogs gang las byung brtag cing dpyad /
yang btsal bya'i sems dang 'tshol ba po gnyis kyang gcig par 'dug gam ci 'dra zhig 'dug brtag
/de bzhin du bar du gnas pa'ang /
sems 'di 'dra zhig byung snyam na phyi'i dngos po'i steng na gnas sam /
nang rang gi lus kyi phyi nang gang du gnas brtag cing dpyad /
mthar 'gro ba'ang rnam rtog wal gyis 'char nas 'di song snyam pa 'di gang du 'gro /
'gro sa 'gro mkhan ji 'dra zhig 'dug
/rnam rtog yal nas song snyam na gang du yal lta /
der ma zad sems 'di dngos med do snyam na dngos med ma yin te /
dngos med yin na da lta'i rnam rtog wal po 'di nyid mi 'char ba yin /
de'ang dngos po 'o snyam na dbyibs dang kha dog che chung byed las ngo bo gang gis mtshon snyam du rtog byed kyi shes pa la tshur lta blta bya'i shes pa la phar bltas la /
mdor na bya ma shor ba byas la phu 'ded mda' 'ded rig pa rkyang 'ded /
rgan mo mdzub tshugs su brtags shing dpyad pas dran bsam spros pa dang bral ba'i shes pa gsal la der 'dzin med pa'i gzhi chal pa zhig 'char te /
de 'char na bcas bcos gang yang mi bya bar rgan po nyi ma 'de ba'am srin bal 'dab pa spungs pa ltar rang bab nyid du lta gzhag bya /
yang de'i ngang la rnam rtog zhig thol gyis 'phro na /
de rgya yan du ma song bar byas la cher gyis gzung /
'di rgya yan du btang na ngo 'phrod pa'i dus mi 'byung /
de ltar bla mas kyang rnyed dam ma rnyed yang yang dri /
slob mas kyang de la g.yo zol med par nges shes 'drongs par bya /
de'ang stong pa cang med cig 'dug ces 'tshol ba sogs dang /
dngos po 'di 'dra ba 'dug ces bden 'dzin la a 'thas pa dang /
yang sems yod rang ni yod las che ste ma rnyed pa zhig e yin snyam na da dung sems kyi phu thag ma chod pa yin pas sngar gyi dmigs pa rnams bskyar te rtsad gcad par bya /
de'ang bla ma chos mkhas gdams ngag zab pa zhig yin kyang slob mas sems ma btsal na dper na bzo bo ji ltar mkhas pa zhig yod kyang /
de la bzo ba'i dngos po'i rgyu med na gang yang bzo mi shes pa ltar slob mas kyang sems kyi gdar sha bcad la nges shes 'drongs par bya dgos /
de ltar 'bad pas thun mong du yid kyi sdig pa dag cing bar chad zhi /
khyad par yid kyi snang zhen ldog pas phyis 'khor bar mi ltung /
mthar thug thugs rdo rje chos kyi skur grol bar 'gyur ba yin no ///
/
gter gzhung la 'di'i bar khregs chod kyi ngo sprod dngos mang tsam yod /
mchan /

gnyis pa dngos gzhi khregs chod kyi nyams len dngos la /
cog gzhag gsum gyi gzhi bca' ba /
gang shar rig pa rjen par gzhag pa /
gnas 'gyu ngo bo dbyer med du ston pa /
cir snang rang grol gyi rkyen dang bsre ba'o //
dang po cog gzhag gsum gyi gzhi bca' ba ni /
de'ang nyon mongs rang byan tshud nas khrom chen po'i dkyil sogs su sgom yang bud shing mang na me lce mang ba ltar snang rkyen ji tsam 'phel ba de nyid nyams rtogs kyi rtsal kha'ang 'char ba yin mod /
las dang po pa rnams kyis ni bsam gtan la tsher ma mi 'byung zhing skye bo'i 'grul dang dgra'i glags sbyor la sogs pa med pa'i gnas dben pa nyid brten par bya ba gal che ste /
de la ri bo cog gzhag lus kyi gzhag thabs lus gnad snang mdzad kyi chos bdun ldan las mi g.yo bar bya zhing drang por bsrangs la g.yas g.yon rgyab mdun sogs su yo ba dang rgur ba sogs med par /
mdor na spang la be phur btab pa bzhin drang thal gyis bca'/
rgya mtsho cog gzhag mig mig 'bras mi 'gul zhing rdzi ma thab thib mi byed par mda' gang tsam gyi nam mkha' la 'bru tshugs su blta /
rig pa cog gzhag rang rig pa'i ngo bo ma bcos gnyug ma'i ngang du klod la rtsol med du gzhag par bya ste /
de'ang sngar 'das pa'i rjes mi gcod /
ma 'ongs pa'i sngun mi bsu /
da lta'i shes pa gang la'ang 'di yin 'di min sogs rtog dpyod kyi tshol 'phro gang yang mi bya bar rig pa so ma skad cig ma kho rang gi ngo la cer gyis blta gzhag bya /
de ltar bzhag pas dge sdig dang dgag sgrub blang dor sogs shes pa'i spros pa nye bar zhi bas /
gsal stong lhan cig skyes pa'i ye shes gdod ma ka dag gi ngang la gnas pa nyid ni khregs chod kyi don yin te /
de'ang thal 'gyur las :
ngo bo ka dag ye shes la :
ma rig pa zhes srid med pas :
gcig dang gnyis zhes grangs med de :
gang du 'ang ma phye chos nyid la :
ye shes tsam du grub pa med :
ces dang :
rang shar las :
rtag chad gnyis kyi mtha' las 'das :
mtha' bzhi'i dri ma rang sangs nyid :
ces so :
de'ang sems spros bral du gnas pa chos sku /
gsal la der 'dzin med pa longs sku /
rtsal sna tshogs su snang ba'i 'char gzhi ma 'gags pa sprul sku ste /
ngo bo rang bzhin thugs rje gsum dbyer med pa ni /
nor bu phra bkod las :
rdzogs sangs rgyas ni rang rig nyid :
ngo bo dus gsum 'gyur ba med :
rang bzhin rtag tu 'gag pa med :
thugs rje kun nas rang snang zhing :
zhes dang :
thal 'gyur las :
ye shes rang rig gnas pa la :
gsum gyi tshul gyis dbyer med do :
zhes dang :
mu tig phreng ba las :
thog ma nyid kyi ka dag la :
'khrul zhes tsam du brjod du med :
de bzhin ma 'khrul ba yang ci :
de phyir 'khrul pa gdod nas dag :
ces so //
de lta bu'i ka dag gi don cog gzhag gsum ni /
rin chen sgron ma las :
cog gzhag gsum gyi rang bzhin las :
ka dag don nyid mngon du gyur :
zhes so //
gnyis pa gang shar rig pa rjen par gzhag pa ni /
de'i ngang nas rjes skyes kyi shes pa gang shar yang /
de la mi rtog cing ched gnyer du mi gzung mi spro mi sdud bcas bcos gang yang mi bya bar bzhag pas /
de kha'i rang ngo la lta shes pa tsam bgyis pas rtog tshogs rang grol du 'gyur ba dper na rgya mtsho la dba' rlabs ji ltar shar yang rgya mtsho'i chu nyid las ma 'das pa bzhin /
rnam rtog ji ltar shar yang gang skyes kyi rang ngo la cher gyis bltas pas sbrul la mdud pa btab ste nam mkha' la dor ba dang chos mtshungs pa rang grol du 'gro ste /
de'ang thal 'gyur las :
ji ltar shar ba'i rig pa ni :
sbrul mdud bzhin du rang grol lo :
gnyen po med phyir 'bad rtsol zhig :
ngo bo nyid kyis ye grol lo :
zhes dang :
phra bkod las :
'gag med rtsal ni cir yang 'char :
shar ba nyid na rang sar grol :
grol zhes tsam du brjod du med :
de bzhin ma grol ba yang ci :
zhes gsungs shing /
des na gang shar gyi rtog pa la snga phyi'i skyel bsu spang blang dgag sgrub gang yang mi byed par /
rang shar gyi ngang la yan du 'jug pa ni rtog pa chos nyid kyi rol par lam du byed pa ste /
de la rig pa rjen par gzhag pa'i tshul ni /
phyi sna tshogs su 'phro yang snang bas sems mi g.yo ba lha khang gi lder bzo lta bu /
nang sna tshogs su snang yang der 'dzin med pa rmi lam gyi skyes bu lta bu /
yul drug sna tshogs su spyod kyang re dogs med pa bu chung gi shes pa lta bu /
rtog pa'i 'du 'phro rang sar zhi ba lan tshwa chur thim pa lta bu /
gang shar la gza' gtad med pa smyon pa lta bu ste /
de'i tshe gnas na gdod ma'i ngang du phyin /
'phro na ye shes kyi rol par shar /
mnyam na mnyam nyid kyi ngang du yan pas ji ltar 'dug kyang chos nyid kyi rol pa las mi 'da' ba ste /
des na dge mi dge lung ma bstan gyi rnam par rtog pa ji 'dra zhig shar yang 'dra ste gang shar gyi rang ngo la cher gyis bltas pas /
rang grol du gyur nas gnas pas rang so zin pa zhig 'byung ba yin no //
gsum pa gnas 'gyu ngo bo dbyer med zhi lhag zung 'brel du ngo sprad pa ni /
de'ang bsgoms pas rang sar gnas pa dang rtog pa 'phro ba'i 'gyu ba gnyis kyang zung du dbyer med de /
gnas pa dang 'phro ba gnyis dper na skyes bu gcig nyid kyi 'gro 'dug lta bu ste /
rtog tshogs rang sar zhi ba'i zhi gnas dang yin lugs sgrib med rjen par mthong ba'i lhag mthong gnyis kyang don gyi ngo bo gcig yin te /
de'ang phar kar snang ba ma 'gags la tshur kar der 'dzin blo'i dri ma dang bral ba'i snang sems dbyer med /
gsal le /
hrig ge
/ye re /
wal le /
rjen ne /
ce re /
khyug ge ba zhig 'char te /
de 'char na bcas bcos gang yang mi bya bar rang bab nyid du lta gzhag bya'o //
bzhi pa cir snang rang grol gyi rkyen dang bsre ba la /
dang po dug gsum rang grol te /
de'ang 'dod chags /
zhe sdang /
gti mug gsum gang skyes kyang 'dra ste /
las dang po pa la rnam rtog 'bur 'joms su lam du mi long /
des na de gsum gyi rnam pa de dang de gang skyes kyang de ma thag dran pas sleb par byas la cher gyis bzung nas gang skyes kyi rang ngo la cer gyis bltas te /
de'i rnam pa mi spang la ched 'dzin med par rang babs su bzhag pas 'dzin med du grol 'gro ba yin /
gnyis pa sgo lnga rang grol ni /
de bzhin du mig sogs dbang po lnga la 'dzin pa gang skyes kyang /
de kha'i rang ngo la cer gyis bltas te rang babs su bzhag pas sngar bzhin 'dzin med du grol 'gro ba yin /
gsum pa tshogs drug rang grol ni /
de'ang mig gi yul du gzugs mdzes mi mdzes /
rna ba'i yul du sgra snyan mi snyan /
sna'i yul du dri zhim mi zhim /
lce'i yul du ro mngar mi mngar /
lus kyi yul du reg bya 'jam mi 'jam /
sems kyi yul du dga' mi dga'i rtog tshogs kyis mtshon mdor na dge mi dge lung ma bstan gyi rnam par rtog pa che phra gang 'dra zhig skyes kyang 'dra ste /
gang skyes kho rang gi rang ngo la cer gyis bltas pas mthar rtog pa mthu rdugs nas tshugs ma thub par rang zhi la song nas gnas pas rang so zin te dge sbyor rkyen thub skyong bde mor 'gro ba yin zhes dam pa rnams kyi gsung las thos so //
des ni khregs chod kyi man ngag rnams song ba yin no ///
/gnyis pa sgom pa'i snying po lhun grub kyi ye shes mngon sum du ston pa thod rgal gyi lam la bslab pa ni /
de'ang 'di ni sngar las kyang khyad par bdun gyis 'phags te /
bdun gang zhe na /
snang ba 'od kyi khyad par /
nyams len lag len du 'dril ba'i khyad par /
rang gnad mngon sum du gzir ba'i khyad par /
lus gnad rtsa yi khyad par /
mthong ba dbang po'i khyad par /
rang rig yul gyi khyad par /
nyams myong rnam 'phel gyi khyad par te /
bdun po 'dis gzhan las khyad par 'phags pa'o /
khyad par de ldan gyi gdams pa dngos nyams su len pa la /
sngon 'gro spyi dang bye brag gnyis las /
spyi ni thun mong dang thun mong ma yin pa'i sngon 'gro nan tan bsgoms rjes khyad par khregs chod kyi nyams len la brtan pa thob pa zhig dgos pa las /
de dag nyams su blang tshul sngon du song nas /
bye brag bya ba dgu phrugs su gtong ba'i tshul ni /
de'ang 'das rjes las :
phyi nang bya ba kun btang ste :
zhes dang :
klong gsal las :
mngon sum gnad du dbab pa'i phyir :
phyi nang gsang ba'i bya ba ni :
lus ngag yid kyis dgu phrugs gtang :
zhes pas /
de'ang lus kyis phyi 'jig rten gyi 'khrul pa'i bya byed dang rnam g.yeng thams cad spangs shing /
nang phyag dang skor ba sogs dman pa'i dge ba rnams dang /
gsang ba rnam g.yeng bsgul bskyod spangs te gcig pur 'dug pa'o //
ngag gi sgo nas phyi 'jig rten gyi 'khrul gtam sna tshogs /
nang kha ton dang bzlas brjod sogs /
gsang ba smra brjod thams cad spangs te gnas par bya'o //
yid kyi sgo nas phyi 'jig rten gyi 'khrul rtog thams cad /
nang bskyed dang rdzogs pa'i sems 'dzin sna tshogs /
gsang ba rnam rtog gi 'phro 'du thams cad spangs te rtog med du gnas par bya'o //
gnyis pa zag med kyi ye shes mngon sum rang thog tu dbab pa la gnad gsum ste /
thal 'gyur las :
mngon sum gnad ni lus ngag sems :
so so'i gnad rnams legs par gcun :
de yang lus kyis sku gsum las :
rgyun du 'da' bar mi bya 'o :
zhes dang :
klong gsal las :
rig pa yul la gnas gyur kyang :
'phrul 'khor dag gis ma gcun na :
ye shes dbang por snang mi nus :
zhes pas /
de la chos sku'i bzhugs stangs seng+ge lta bu ni /
stan la 'dug ste rkang mthil gnyis sbyar /
pus mo phyir bskyed /
lag pa mthe bong gis srin lag gi rtsa ba mnan pa'i rdo rje khu tshur rting pa'i rtsar sa la btsugs la lag yu drang por bsrang /
rked pa nyed byas te lto ba mdun du phul /
ro stod bsring byas te dpung mgo gyen la 'then /
mjing pa yid tsam gyen la stod /
mig gnyis mig 'bras mi 'gul zhing rdzi ma thab thib mi byed par lta stangs klod la gtsug tor blta ba'i rnam par smin phrag gi nam mkha' la che re blta /
lce rtse cung zad gyen la sgril /
de ltar byas pas gnas skabs su nang gi 'byung ba cha snyoms /
mthar thug gnas lugs kyi don rtogs pa'i dgos pa yod do //
de nas gnyis pa longs sku'i bzhugs stangs glang po che nyal ba lta bu ni /
stan thog tu lus kha sbub tu 'dug la pus brang sbyar /
gru mo pus mo'i rtsa bar sa la btsugs /
lag mthil gnyis kyis ol ko brten pa'i sor mo 'gram pa la sbyar /
lag yu dang rgal tshigs drang por bsrang /
rkang mthil gnyis kyis dpyi g.yas g.yon brten /
mig gnyis zur mig gis g.yas g.yon gang du blta yang 'dra ste /
mgo bo gyen du cung zad dgye tsam byas te mda' mkhan snyug ma bsrang ba bzhin zur blta zur khrid kyis blta ba'o //
des gnas skabs su g.yo byed kyi rlung zin /
mthar thug lhun grub 'od lnga'i don 'char ba'i dgos pa yod do //
de nas gsum pa sprul sku'i bzhugs stangs drang srong tsog pu ni /
stan la rkang pa'i long bu gnyis gshib ste tsog pur 'dug la /
lag gnyis sbar 'dzings kyis pus mo la bskor ram /
bar lhu la 'khyud de pus steng gzhag pa gnyis gang bde bya /
rgal tshigs drang por bsrangs la dpung mgo gyen la 'then /
mig drang srong bsam gtan sgom pa'i tshul gyis zim bur bar snang la gtad /
des gnas skabs su lus la drod skye zhing /
mthar thug 'khrul snang zhing khams su 'char ba'i dgos pa yod do //
de ltar byas pas bzhugs stangs dang pos 'byung ba rang sar dag par byed /
gnyis pas g.yo byed kyi rlung zin /
gsum pas drod bskyed cing 'byung ba snyoms par byed /
mthar thug sku gsum du grol te mya ngan las 'da' bar 'gyur te /
de'ang thal 'gyur las :
chos sku'i bzhugs stangs seng ge yis :
'khrul pa'i 'jigs pa kun bral nas :
rdo rje'i mig gis mthong bar 'gyur :
longs spyod rdzogs sku'i bzhugs stangs ni :
glang chen nyal ba la brten nas :
chos nyid don la longs spyad de :
pad+ma'i spyan gyis mthong bar 'gyur :
sprul pa sku yi bzhugs stangs ni :
drang srong tsog pu la brten nas :
chos nyid snang ba rang sprul te :
chos kyi mig gis mthong bar 'gyur :
zhes gsungs pas /
de'ang rig pa'i ye shes lus la gnas kyang thabs lus gnad kyis ma zin na dbang pos mngon sum du snang mi nus te /
dper na sbrul la yan lag yod kyang ma gcur na mi gsal ba bzhin no //
ngag gi smra ba ni nyin gcig la lan bzhi'am /
gsum mam /
gnyis sam /
gcig tsam smra ba las je nyung je nyung la btang ste /
mthar lag gi brda' bstan tsam las smra brjod thams cad spangs la rtog med du la bzla ba la bslab ste /
thal 'gyur las /
ngag gi bzlas dang gnas pa dang //
la bzla bstan par bya ba 'o //
zhes so //
rlung gi gnad ni rgyun gyi rlung bzo bcos med pa la mchu so ma reg tsam byas la kha las btang ba cung zad tsam phyir 'dzin pa la bslab ste /
thal 'gyur las :
rlung ni ci nas dal bya ste :
rab tu 'phangs pa las byung ba :
lus dang sems kyi 'brel chad de :
khams gsum du yang gtogs pa min :
rlung rig dal bas ye shes 'grub :
ces so //
sems kyi gnad ni /
thal 'gyur las /
sems ni dbyings la gtad pas 'grub //
ces pas nam mkha' gsum la blta ste /
de'ang gsang ba'i nam mkha' tsit+ta sha'i sgron ma zhes snying mchong gur smug po'i nang na rtsa rgya mtsho gser gyi nyi ma can zhes bya ba chos dbyings spros pa'i mtha' thams cad dang bral ba sangs rgyas gzhon nu bum sku'i klong du /
lhun grub ye shes kyi skur ngo bo rang bzhin thugs rje gsum du ye nas rang chas su bzhugs pa ste /
nang gi nam mkha' snying dang mig gi a 'bras gnyis su 'brel ba'i dkar 'jam rtsa'i sgron ma zhes bya ba rtsa dkar dar gyi skud pa tsam pa 'jam mnyen 'khril ba'i mtshan nyid dang ldan pa /
dbyibs ba men gyi ra 'dra ba nang khrag dang chu ser gyis ma gang ba stong pa dwangs sang nge ba'i lam de las /
phyi'i nam mkha' dag pa dbyings kyi sgron ma sprin dang khu rlangs sogs med pa'i ston gnam g.ya' dag pa lta bu sngo mthing nge gnas pa de la 'ben bcas te bsgoms pas /
gsang ba'i nam mkha' snying nang gi rig pa rdo rje lu gu rgyud de nang gi nam mkha'i lam las brgyud rgyang zhags chu'i sgron ma mig gi sgo las phyi rol gyi nam mkha' la dbang pos mngon sum du mthong bar 'gyur te /
de'ang thog mar rang gi smin mtshams su dbyings rnam par dag pa'i sgron ma 'ja' 'am rma bya'i mdongs lta bu kha dog lnga ldan la 'ja' tshon 'khyil ba lta bu'i mthing ga khyab pa chen po'i bdag nyid can du gyur /
de'i nang du thig le stong pa'i sgron ma bkod ma'i nang du rdo bor ba'i ri mo'am phub kyi sba gor lta bu 'char /
de'i nang du shes rab rang byung gi sgron ma zhes rig pa sku ru rang smin rgyu de /
rdo rje lu gu rgyud phra ba rta rnga la mdud pa byas pa lta bu dang /
mu tig star la rgyus pa lta bu dang /
lcags tshags dang /
lcags thag dpyangs pa lta bu dang /
me tog gi phreng ba rang sar gnas pa lta bu dang /
nya mig dang sran 'bru lta bu la sogs pa rim par 'char /
de'ang glo ba dang snying rtsa 'brel te mig la zug ste yod pas lta stangs gcun te blta zhing /
de yang ye shes kyi snang ba de dag 'char ba'i tshe na gcig tu mi gnas par g.yas g.yon gyen thur du rgyug par byed pa na /
de'i rjes su mig dang shes pa car phog tu phab na 'byongs pa'i dus mi 'byung bas /
de'i rjes su mi 'brang bar lta stangs kyis legs par gcun te bltas pas je brtan je gsal du gyur nas mthar dbyings smin mtshams las dral te /
thig le lnga tshom dang bcu ldan la sogs pa'i nang du rim par /
dang po lha'i gtsug tor nas phyed sku dang /
sku rkyang rdzogs pa dang /
de nas rim pa bzhin rigs lnga yab yum yongs su rdzogs pa'i sku dang /
de nas kyang rim par zhi ba bzhi bcu rtsa gnyis dang /
khrag 'thung lnga bcu rtsa brgyad sogs dang /
gzhan yang rang gi yi dam gyi sku gang sgom la sogs pa rim par 'char /
der ma zad mdor na gar bltas thams cad lha sku dang yig 'bru'i rnam rol dpag med du 'char bar 'gyur /
de dag gang 'char ba thams cad kyang phyi rol na logs su grub pa ni ma yin zhing /
rang gi rig pa'i ngo bor ye nas rang chas su bzhugs pa de nyid 'phrul 'khor gyi gnad la brten nas gcun pas /
dper na dngul dkar gyi me long g.ya' dag pa la bdag po'i byad gzugs 'char ba bzhin no //
gang ltar yang de dag 'char ba'i tshe na'ang dga' spro dang rlom sems mi bskyed /
ma 'char ba'i tshe na'ang 'char du re ba la sogs pa'i re dogs thams cad spangs la rig pa 'dzin med kyi rgyas 'debs pa gnad gal che ba yin zhing /
de'ang las dang po pas thog mar chos sku'i 'dug stangs la gtso bor 'don cing snga dro kha nub /
phyi dro shar /
gung la byang du phyogs pa'o //
ye shes kyi snang ba 'char sla ba'i ched du zer gnyis dang sbyar te /
snga dro shar /
phyi dro nub tu phyogs pas nyi ma'i dal dngos la mi blta bar nyi ma las khru gang tsam gyi 'og tu blta /
de'ang phyi'i dbyings rig shar ba de dang nang gi rig pa gnyis blta bya dang lta byed kyi tshul du so sor mi blta bar zung 'jug gsal la mi rtog pa'i dbyings su mnyam par 'jog cing /
de'ang snga dro chos sku seng ge'i 'dug stangs /
gung la longs sku glang po che'i 'dug stangs /
phyi dro sprul sku drang srong gi 'dug stangs la bslab /
de'ang rtsa ba'i 'dug stangs gsum po legs par 'byongs nas /
yan lag gi 'dug stangs bdun la bslab par 'dod na /
rtsa bar /
khyung dang stag skyug skyes bu dang :
wa dang bya rgod gyad dang drug :
chu srin 'dug stangs lus gnad bdun :
zhes pas /
dang po khyung nas gzung 'dug stangs bdun ni rtsa ba'i man ngag gi don bzhin nyams myong can gyi dam pa'i zhal las shes par bya'o //
nyams su len pa'i tshe mig la tsha grang gi rkyen sel ba'i thabs ni /
de la tsha ba rgyas nas mig tsha na kha che sha kha ma chu gtsang la sbangs pa ro ma bsal /
bal tshi med pa zhib mor g.yengs pas mig la dri chus brlan cing /
nub mo zla ba'i zer la bltas pas sel /
grang ba rgyas pa'i skyon gyis mig chu 'dzag na rang gi rna sbabs bton la lag dri med par byas te mchil ma dang sbyar ba bsnur la mig lpags kyi nang du brlan cing nub mo mar me'i 'od la bltas pas sel /
rlung lang dus chang gar seng phor phyed tsam btung zhing rus thang dang /
bu ram mur bas phan /
lar chang mang na rlung la mi phan cing gnod par ma zad /
dge sbyor bag la zha 'gro bas bag yangs spang bar bya /
spyir chos sku'i rten nyi ma /
longs sku'i rten zla ba /
sprul sku'i rten mar me /
de'ang nyin mo 'char ba'i rim pa rnams mtshan mo yid kyi yul du bsgom mo //
gsum pa dbang po'i rim pas mjug bsdu ba ni /
yang gang zag zhan pa dag la ci tsam bsgoms kyang mthong snang gtan nas mi 'char ba'ang srid mod /
de dag kyang sgyid lug par gyur na mi rung bas da lta'i dus bla mas ngo sprad pa rnams mos pas yid kyis bsgoms pas bar dor de dag 'char zhing rang ngo 'phrod de grol bar 'gyur te /
de'ang dper na sAts+tsha brkos phor nas bton pa dang 'dra bar lus rgya bor nas bar dor nges par 'char zhing grol bar gsungs /
yang res 'ga' mig la sing ras dmar po'am /
dmar smug bkab la blta ba dang /
nub mo drang srong tsog pu'i stabs kyis lag pa'i gru mo gnyis pus mo'i steng du bzhag la gung mdzub gnyis kyis mig 'og nas mnan te mthong snang mtshon par byas la blta bar bya ste 'di dag ni zhal shes dri ma med pa'o //
zhal shes kyi zab gnad 'di rnams gter chen rig 'dzin chen pos don nyams su len pa'i skal ldan ma gtogs khyab brdal du spel bar mi bya zhes gsungs /
de nas bar 'dir   khregs chod dang thod rgal phyi nang gsang ba'i /mchan /ngo sprod rigs dang /
mngon sum 'bras bu'i gdams pa /
ar gtad mun khrid /
nyin mtshan gyi rnal 'byor /
rtags tshad rnams lhug par bkrol te ljags bshad gnang ba phyag len no //
de ltar rtse gcig tu 'bad pas chos nyid mngon sum gyi snang ba dang /
nyams gong 'phel gyi snang ba dang /
rig pa tshad phebs kyi snang ba dang /
chos nyid zad pa'i snang ba ste rtags rnams mthar phyin nas khyab bdag gdod ma'i mgon po bcom ldan 'das dpal kun tu bzang po'i go 'phang rin po che mngon du byed pa yin no //
des ni rdzogs pa chen po a ti zab don snying po'i rtsa ba dang yan lag gi khrid rnams ma lus pa lhag chad med par phul grub pa yin pas de nyid kyi sgo nas bstan pa dang sems can gyi don rgya chen po mdzad par zhu /
bsod nams 'di yis thams cad gzigs pa nyid //
sogs gsungs so //

//rtsa ba'i gsum pa mjug gi rim pa ni /
zhes rje bla ma dam pa bde chen mkha' 'gro'i gtso mo'i rdo rje'i ljags kyi bcud snying la sim pa brjed par phangs te phyi rabs dag gi don du nyams med zin bris su bkod pa'o //
dam pa 'di ni gter chen bla mas ngos 'dzin mdzad pa ltar /
de'ang thal 'gyur las /
de nas mkha' 'gro dpal 'dzin mas //
bstan pa 'di nyid bzung nas ni //
tshe lo bcu pa'i dus su dar //
de nas mi gnas rang sa 'o //
zhes gsungs pa'i lung gis gsal ba bzhin no //
smras pa /
rgyud sde rgya mtsho'i snying po'i bcud phyung ba //
theg dgu'i rtse rgyal man ngag snying thig gi
/zab lam a ti yo ga'i dmar khrid nyid /
khyab bdag bla ma'i gsung bzhin dran gsor spel //
gzhung don rdo rje'i tshig gi gnad rlings shing //
mchog gi bla ma'i gsung gsang rtogs dka' yang //
snying po'i man ngag yang zhun thigs pa 'di //
bdag blo'i rmongs dris zab don sbags pa med //
dge 'dis rang rgyud grol nas mtha' yas 'gro //
rnam grol gdod ma'i sa la bgrod nas kyang //
ye grol chos sku ka dag klong yangs su //
chos nyid 'od gsal 'khor lor spyod gyur cig
/de ltar rdzogs pa chen po a ti zab don snying po'i khrid kyi dmigs rim rje bla ma dam pa'i ljags bshad zin bris su byas pa kun bzang dgongs rgyan zhes bya ba 'di ni /
phul byung blo gros kyi nor ldan bya btang rnal 'byor gyi dbang phyug 'gyur med dpag bsam phrin las kyis rgya ja'i btung ba 'dod dgur 'jo ba'i skyems dang /
lha rdzas kyi skyes dang bcas da cha rje bla ma dam pa'i gsung la khyod rang goms 'dris che stabs /
ma 'ongs phyi rabs kyi don du brjed ngas kyi 'jigs pa spang phyir zin tho zhig cis kyang dgos zhes /
nan tan chen pos gsung ngo mi phongs pa'i don du sha 'ug ltag sgo bde chen 'khor lor dbu btsugs pa las /
'phros cung zad lus pa me mo glang lo ston zla ra ba la /
rgyal dbang pad+ma'i gzungs ma mkhar chen bza' mtsho rgyal 'jig rten 'dir sgyu 'phrul gyi rol mor bzhengs pa /
mtshan brjod par dka' ba 7gar dbang mi 'gyur dpal sgron gyi bka' 'bangs kyi tha shal dus mtha'i ri khrod pa yang gsang rdzogs pa chen po la mos pa lam du byed cing /
skal ldan 'dus pa'i tshogs la nges gsang snying po'i chos 'khor bskor ba'i khrid gnyer du byin gyis brlabs shing dbang bskur pa rgyal khams pa khyung po ras pas /
gangs ri thod dkar gyi mgul o rgyan rdzong gi gnas su rdzogs par bkod pa 'di la bla ma dang chos bdag DA ki spyi dang /
khyad par dpal ldan sngags kyi srung mas bzod par bzhes su gsol /
khrid ma thob par dpe sgrog cing bag yangs su spyod mi byung na bka' srung dam can rnams kyis srog rtsa chod la snying khrag rol cig
/sa ma ya /
rgya rgya rgya /
dge'o ///
/
