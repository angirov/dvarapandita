@#//
sku gsum rigs 'dus zab tig las /
rtsa ba'i dbang bskur rgyas pa bde chen bum bzang bklag chog tu bkod pa ngo mtshar mchog gi snang ba zhes bya ba bzhugs so //
rigs lnga he ru ka yi khyab bdag che //
sku gsum ye shes sgyu 'phrul drwa ba'i sprin //
rig 'dzin bla ma'i skur bzhengs gter chen rjes //
tshe rabs kun tu rjes su 'dzin gyur cig
/mchog gi rdo rje bzhi yi ye shes dbyings //
mngon sum lam byed thabs tshul kun gyi phul //
rdo rje'i dbang gi rim pa zab mo'i lam //
cung zad dbye la gnang stsol byin gyis rlobs //
'dir rig 'dzin rtsal 'chang rnam gsum gyi zab gter thugs sgrub rnam bzhi'i dgongs bcud gcig dril /
skye 'chi bar do'i nyams len snying po kun tshang /
sku gsum rigs 'dus zab tig gi smin lam dbang gi cho ga zhib rgyas su dbye ba la gnyis /
sgrub gzhi dkyil 'khor 'du bya ba dang //
bsgrub chos dbang gi rim pa dngos so //
dang po ni /
gzhung las /
de la thog mar rtsa ba'i dbang :
rgyas par bskur ba'i rim pa ni :
dben pa'i gnas su stegs bu'i dbus :
dkyil 'khor mtshan nyid rdzogs pa dang :
dbang rdzas mchod tshogs 'du byas la :
zhes gsungs pa ltar /
rje gter chen bla ma'i dus chen dang yar mar gyi tshes bcu la sogs pa'i dus dge bar /
gnas khang gi phug logs su gzhung mthun zhing bkod kyi bris thang sogs rten bkram pa'i spyan sngar stegs yangs par rdul mtshon nam ras bris kyi pad+ma 'dab brgyad mdzes tshon can gyi steng many+dzi la bum pa bcud ldan mgul chings dmar po can gyi mdun du rdor dril bsnol ma /
g.yas su dbu rgyan /
rgyab tu rdo rje /
g.yon du dril bu dang /
yang rdor dril dang mnga' gsol chas /
gzhung mthun lha tsaka rnams dang /
sngags phreng /
me long /
gsang thod /
rig tsaka
/shel rdo /
bar do drug gi ngo sprod kyi chas la /
me long dang pad+ma'i myu gu'i sku'am zhi khro'i lha tsaka gcig bsdus /
mar me gsal ba /
thig le dmar po hrIHsa mtshan pa /
a yig dkar po /
'ja' shel /
rdor sems lta bu'i sku dang de'i sngags byang phyag mtshan gyi tsaka li rnams dang /
tshe mda' tshe 'brang /
tshe ril chang /
chos srung gi gtor spungs bcas dang /
chos 'byung bsnol ma'i steng dpal gtor rgyan spros dar gdugs can dang /
sman raka
/nyer spyod /
mig dar /
me tog
/tshogs kyi mchod pa /
chad brtan /
dkar bgegs sogs 'du bya'o //
gnyis pa la /
cho ga'i gzhung bsrang ba dang /
dbang gi las rim dngos so //
dang po ni /
bdag mdun dbyer med bskyed cing bzla :
tshogs kyi 'khor lo rgyas par bskor :
slob dpon bdag nyid 'jug pa dang :
slob ma 'jug par gnang ba nod :
ces gsungs pas las byang gi brgyud 'debs nas brtsam /
dngos gzhi bdag mdun dbyer med du bskyed de /
bzlas pa'i dbur /
b+h+rU~M bi shwa bi shud+d+he dz+nyA na tsakra maN+Da la phaT dzaHsa dzapa? khang phyes la bsnyen sgrub chig dril gyi bzlas pa grub pa dang /
rnam bum la dmigs te /
bum pa b+h+rU~M las gzhal yas khang :
mtshan nyid thams cad yongs rdzogs dbus :
sku gsum rigs 'dus lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
snyoms 'jug byang sems bdud rtsi yis :
bum pa yongs su gang bar gyur :
oM AHhU~M badzra ma hA gu ru pad+ma satwa sarba sid+d+hi hU~M:
zhes ci nus bzlas mthar /
oM AHhU~M gis mchod yon phul ba'i rkyen gyis bum pa'i lha bde stong chen po'i ngo bor 'od du zhu nas bum chu dang dbyer med du gyur par bsam /
las bum nang du pad nyi'i steng :
hrIHlas dbang chen rta mgrin rgyal :
dmar nag thod dbyug me zhags 'dzin :
khro bo'i chas rdzogs me dbus rol :
thugs srog sngags kyi phreng ba las :
bdud rtsi'i rgyun byung bum pa gang :
dag byed rdo rje'i bdud rtsir gyur :
ces mos la /
oM ha ya gr-I wa hU~M phaT:
brgya rtsa brgyad bzlas mthar /
khro bo chen pos bgegs zlog cing las thams cad grub pa'i phrin las mdzad du gsol /
zhes phrin las bcol /
tshe 'brang dang tshe ril chang la dmigs te /
bdag mdun sku gsum rigs 'dus rgyal sras pad+ma'i myu gu'i gnas lngar phyag mtshan lnga dang yig 'bru lngas mtshan pa las 'od zer bsam gyis mi khyab pa dang /
lha mo mgyogs ma'i sprul pa nyi zer ltar spros pas bdag dang bsrung bya'i bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe yi bdud rtsi 'od zer kha dog sna tshogs pa'i rnam par spyan drangs /
rang rnal 'byor mar gsal ba'i spyi bo nas zhugs /
lus kyi nang thams cad gang nas 'chi med tshe yi dngos grub thob /
mdun gyi tshe rdzas la thim pas rdo rje tshe yi bcud len du gyur /
ces ting 'dzin rtse gcig tu bzhag ste /
oM AHhU~M badzra gu ru pad+ma sid+d+hi A yu She sarba sid+d+hi hU~M:
zhes tshe dzapa? ci nus bzla /
mda' dar g.yab la /
hrI:
pad+ma rnam par rgyas pa'i dkyil 'khor nas :
bcom ldan mgon po o rgyan tshe dpag med :
sprul pa'i pho nya mgyogs ma'i tshogs rnams bcas :
thugs dam gnad nas bskul lo gzi byin skyed :
rnal 'byor bdag cag 'khor dang bcas pa yi :
bla tshe chad nyams yar ba rang sor chud :
'byung lnga'i dwangs ma ye shes 'od lngar sdus :
srid zhi'i dwangs bcud snying dbus thig ler stims :
mi 'gyur 'gag med mi shigs rdo rje'i tshe :
'chi med rtag pa don gyi dngos grub stsol :
oM AHhU~M badzra gu ru pad+ma sid+d+hi A yu She sarba sid+d+hi hU~M:
zhes dang /
a :
spros pas snang srid khyab pa'i tshe dang dpal :
bsdus pas snying dbus mi shigs thig ler thim :
bcings pas 'du 'bral med pa'i lu gu rgyud :
cis kyang mi phyed rdo rje'i srog 'grub shog :
badzra A yu She rak+Sha a a :
zhes rgyas gdab bcas grub pa dang /
bka' gter srung ma spyi sgos kyi gsol bskang rgyas bsdus ci rigs byas mthar /
rig 'dzin bla ma sku gsum rigs 'dus kyi thugs ka'i 'od zer gyi phreng bas mdun bskyed mgron thabs su bzhugs pa'i bka' gter srung ma lcam dral rnams kyi thugs kar nyi mar rang srog sa bon gyis mtshan pa la reg pas sngon gyi dam bca' dran pas ci 'dod pa'i phrin las rab 'byams thog med du sgrub par bsam la /
shA sa na cung zad bzla /
dbyangs gsal rten snying /
mchod bstod yig brgya'i mthar /
tshogs kyi 'khor lo'i dgyes pa bskyed la /
dbang bzhi snying po'i tshul gyis bdag nyid dkyil 'khor du 'jug pa'i cho gas nyams chag bskang zhing nus pa gsos la slob ma 'jug par gnang ba zhus pas dgyes bzhin bstsal bar bsam la dkyil 'khor yol bas bsgribs /
bsdu na thugs sgrub spyi ltar /
oM AHhU~M swA hA:
badzra sa ma ya kA ya wA ka tsit+ta gu Na karma swA b+hA At+ma ko\u0f85 haM:
oM:
shin tu rnam par dag pa yi :
ye shes rig rtsal 'chang ba'i lha :
gdod nas rang dang lhan gcig skyes :
rdo rje bzhi yi dbyings su rdzogs :
dam tshig ye shes dbyer med par :
byang chub sems su ro gcig pa'i :
dbang bskur byin rlabs rmad po che :
sku bzhi'i ngo bor lhun gyis grub :
oM badzra sa ma ya hU~M satwaM ho :
kA ya wA ka tsit+ta dz+nyA na badzra dzaHhU~M baM ho :
zhes rig pa'i me tog dor bas bdag nyid 'jug cing dam ye dbyer med du bya /
gnyis pa dbang gi las rim dngos la /
rtsa ba dang yan lag gi dbang bskur gnyis /
dang po la'ang sngon 'gro 'jug pa'i chos dang /
dbang gi rim pa dngos so //
dang po la phyi nang gi 'jug pa gnyis las /
thog mar phyi 'jug ni /
snod du 'os pa'i slob ma sgo drung du bos la khrus nas dbyung /
nang du 'jug pas stan la 'khod pa dang bgegs la gtor ma btang zhing bka' sgos te thun gyi gzir la bskrad /
slar mi 'jug pa'i phyir srung ba'i 'khor lo'i phyogs bcings te /
slob dpon gyis kun slong dang kun spyod gsal btab cing /
skabs dang 'brel ba'i chos bshad ji ltar rigs pa dang bcas /
de la 'dir bsgrub bya'i mthar thug phyag rgya chen po'i mchog gi go 'phang kyang mos pa tsam gyis mngon du byed nus na las dang dngos grub gzhan 'grub pa ni tshegs med pa zab lam gyi mthar thug bla ma'i thugs sgrub zab mo te /
de yang bsgrub bya dang /
sgrub byed rtsa ba yan lag rgyas bsdus sogs kyis dbye bas thugs sgrub bye ba phrag brgya'i mtshon du ma bzhugs pa las /
skabs su babs pa sgrub byed sku gsum rigs 'dus zab tig ste rdo rje'i gsang ba chen po'i zab lam 'di nyid kyi 'phro gzhi ni gangs can mkhas grub yongs kyi gtsug rgyan rig 'dzin rtsal 'chang rnam gsum la bka' bab brnyes pa'i phyi nang gsang ba yang gsang gi dbye bas /
thugs sgrub chen po rnam pa bzhi'i bskyed rdzogs rdzogs chen dang bcas pa'i zab gnad gcig tu dril ba'i bya sla khyer bde tshig nyung don zab 'das rjes thog bab tu dgongs klong las brdol pa'i tshul /
bla sgrub rtsa ba'i gzhung las /
bla ma'i thugs sgrub thams cad kyi :
mthar thug snying po'i skor bzhi ste :
de rnams kun gyi yang snying bcud :
zab mo'i sgrub pa 'di kho na :
zhes gsungs shing bsgrub bya gter 'byin grub thob rgya mtsho'i 'khor los bsgyur ba o rgyan mchog gyur gling pa ste /
rje 'di'i sprul gzhi ni dpal o rgyan chos kyi rgyal po'i thugs sras rje 'bangs grogs gsum du grags pa'i rje btsun 'jam pa'i dbyangs dngos yab gcig khri srong lde'u btsan gyi lha sras bar pa dam 'dzin mu rub btsan po zhes grags pa ste /
slob dpon sangs rgyas gnyis pa'i thugs zin gyi slob ma'i mchog tu gyur pas mtshan dge bsnyen seng ge bzang por gsol /
skyes sbyang gi yon tan phul du son pas lha sras lo tsA ba zhes grags /
bla ma dgongs 'dus gser chos chen po'i dbang gi snod ldan du bsngags pa'i gsang mtshan ye shes rol pa rtsal du gsol zhing /
chos de'i bdag po ston pa rdo rje rgyal por mnga' gsol /
khyad par mdo khams smad du o rgyan rje 'bangs dang bcas pa 'gag med rdzu 'phrul gyi rol pas byon te rdo rje'i gnas chen nyer lnga la sogs pa na thugs dam zab pa skor bdun /
bka' 'dus chos kyi rgya mtsho /
bla rdzogs thugs gsum /
dgongs 'dus snying po lnga /
sgrub pa bka' brgyad kyis mtshon pa'i thabs chen smin grol gyi chos 'khor rgya cher bskor ba'i tshe nye ba'i thugs sras kyi gtso bo thun mong ma yin par gyur pas mtshon bla slob dgongs pa gcig tu gyur nas sku tshe de nyid la 'ja' lus 'pho ba chen po'i sku brnyes kyang /
bod yul phyi ma'i gdul bya la dgongs pas gter chen sangs rgyas gling pa dang zhig gling 'od gsal sgyu ma la sogs pa'i zab gter gyi bka' bab chen po rnams dang /
gsang bdag rdo rje chos dang /
las can rgyal po dzaH
sa skyong bud+d+ha'i mtshan can sogs mkhas grub skyes chen du ma'i mtshan dang sku yi bkod pa dus gsum kun tu ston pas bstan 'gro'i don rlabs chen mdzad pa'i skyes chen /
rdo rje'i bla ma pad+ma sam+b+ha wa'i rgyal tshab o rgyan mchog gyur bde chen zhig po gling pa zhes mtshan gyi dril chen po sangs rgyas pad+ma'i zhabs kyis yongs su bsgrags pa'ang /
snyigs dus kyi gdul bya'i bgo skal gyi sku tshe de'i mdzad pa rdzogs nas gzugs sku dbyings su sdud pa'i skabs /
gangs can mkhas grub yongs kyi gtsug rgyan 'jams dbyangs mkhyen brtse'i dbang po'i dag chen ye shes kyi gzigs snang du nub phyogs bde chen zhing gi bye brag
/pad+mas yongs su khebs pa'i zhing gi ston pa rgyal sras pad+ma'i myu gu zhes par mngon byang rnam pa lngas sangs rgyas pa'i tshul bstan nas sangs rgyas kyi zhing khams rgya mtsho yongs su sbyangs pa'i phyir sku dang mtshan gyi bkod pas bsam yas sgyu 'phrul drwa ba'i bkod pa ston par mdzad de /
'das rjes rang byung dgongs pa zang thal gyi thugs tig zhal chems kyi tshul du sku gsum rigs 'dus snying tig 'di nyid bstsal pa ste gter gzhung rtsa ba las /
dad dang nges shes rtse gcig pas :
'di nyid tshul bzhin nyams blangs na :
phyi nang gsang ba'i bar chad zhi :
bsam pa thams cad lhun gyis 'grub :
bde chen ye shes rtsol med skye :
lta sgom gdengs thob rtsal chen rdzogs :
sku gsum rigs 'dus bla ma dang :
nam yang 'bral med byin gyis rlobs :
de phyir zab rgya kun gyi bcud :
snying gi thig ler gces par zungs :
yal bar ma dor nyams su longs :
rang gzhan don gnyis mthar phyin shog :
ces gsungs pa ltar rig 'dzin gter ston grub thob yongs kyi 'khor los bsgyur ba chen po pad+ma 'od gsal mdo sngags gling pas /
lcags rta mgo zla ba'i tshes bco lngar dag pa'i snang bar zhing khams chen po pad+mas khebs par gter chen mchog gyur gling pa dang dbyer med pa'i sems dpa' pad+ma'i myu gu las sgrub thabs dbang bskur bar do drug khrid kyi rim pa bcas zhal gyi gdams pa'i bdud rtsi dngos su gsan /
zla ba gcig tu gsang ba'i dam tshig gi rgyas btab /rgyal zla ba'i tshes bcur tshogs kyi mchod pa dang rjes su 'brel bar gtan la phab pa'i yi ge'i 'du byed pa kun mkhyen bla ma 'chi med bstan gnyis g.yung drung gling pa rtsal gyis mdzad pa'i tshe /
sa gzhi'i khyon la drod glo bur du babs pas 'khyags pa rnams chu bo'i rgyun du gyur pa'i dge mtshan kyang kun gyi dbang po'i mngon sum du gyur pa dang bcas smin grol gyi chos sgo thog mar phyes shing tshogs kyi 'khor lo rgya chen po dang bcas te gtan la phab /
rim gyis skal ldan yongs la spel bar mdzad pa'i zab lam rmad du byung ba'i dbang gi cho gas smin par byed pa la rgyas bsdus gnyis su bzhugs pa las /
snga ma smin byed rtsa ba'i dbang bzhi rgyas par bskur ba la /
sngon 'gro 'jug pa'i chos dang /
dngos gzhi dbang gi rim pa gnyis las /
thog mar phyi nang gi 'jug pa'i chos rnams zhu ba'i yon du maN+Dal phul /
dkyil 'khor du 'jug pa la thog mar chas su 'jug pa ni /
ma rig pa'i sgrib g.yogs kyis sku gsum bla ma 'dus pa'i rig pa ye shes kyi mthong ba bsgribs pa mtshon pa'i phyir mig dar 'ching bar zhu /
oM AHhU~M zhes mig dar 'ching /
rang rig bla ma'i dgongs pa ye shes lnga ldan gyi dkyil 'khor mjal ba'i phyag rten du dpa' bo 'bru lnga las skyes pa'i me tog phyag tu thog par mos shig
/A khaM bI ra hU~M puSh+pe badzra sa ma ya satwaM zhes me tog sbyin /
bla ma sku gsum rig 'dus khyab bdag bla ma bde ba chen po dngos su mos pas phyag thal mo me tog dang bcas gsol ba 'debs pa 'di'i rjes zlos lan gsum mdzod /
ho :
rigs 'dus bla ma rdo rje 'dzin pa dgongs :
bdag cag gsang ba mchog gi dkyil 'khor du :
smin grol dbang mchog zab mo don gnyer na :
thugs rje chen pos rjes su bzung du gsol :
rtsa gsum dkyil 'khor rab 'byams kyi spro bsdu'i byed po ni rig 'dzin bla ma ste /
de yi gsang gsum rdo rje bzhi'i dbyings su 'jug pa ni rdo rje theg pa'i rgyud sde rgya mtsho'i lam mchog mngon du gyur pa'i skal pa mchog dang ldan pas shin tu legs kyang /
dbang srog rgyud la 'dzin pa dam tshig 'ba' zhig la rag las pa'i phyir khe nyen shin tu che bar shes pas thun mong khyad par gyi sdom pa rgya mtsho mtha' yas pa'i srung mtshams las mi 'da' bar srung bar khas len nus pa na ye shes mchog gis rgyud smin par bya'o zhes gnang ba sbyin pa 'di snyan gtod 'tshal /
ho :
bla med gsang ba mchog gi dkyil 'khor 'dir :
zhugs pa legs kyang dam tshig srung dka' bas :
thun mong khyad par bslab las mi 'da' na :
ye shes mchog gi dbang bskur sbyin par bya :
zhes bskul bas gus shing spro ba'i yid kyis slar yang nan tan du gsol ba gdab pa 'dis rjes zlos mdzod /
bla mas gnang ba'i dam tshig srog bzhin bsrung :
mtha' yas 'gro ba kun gyi don bgyid phyir :
rigs 'dus rnal 'byor rtse gcig sgrub lags na :
thugs rjes dgongs te nges par gnang du gsol :
zhes zhus pas /
slob dpon gyi mkhyen brtse'i ye shes kyi gzigs pas snod du rung bar mkhyen nas theg mchog rgyal po gsang ba bla na med pa'i snod rung dbang po rab tu gyur kyang /
srid pa'i g.yang sa las sgrol ba'i chos kyi gzhi nges 'byung gi blo dang /
zhi ba'i mtha' 'gog pa'i lam gyi gzhung shing lhag pa'i gzhan phan gyi bsam pa thabs shes gnyis dang ldan pas gsag sbyang gi sgo du mas rgyud dag pa'i phyir thun mong gi 'jug sgo la brtson par bskul ba ni /
de ltar yin na rigs 'dus bla ma yi :
dkyil 'khor chen por 'jug cing smin par bya :
nges 'byung lhag pa'i bsam pa rtse gcig pas :
rang rgyud dag pa'i thabs la 'jug par 'tshal :
zhes gdams /
de yang theg pa mtha' dag gi dang po'i 'jug sgo ni skyabs su 'gro ba ste /
rgyu dwangs 'dod yid ches kyi dad pas skyabs su 'gro ba'i yul phyi nang gsang ba de kho na nyid kun kyang rigs 'dus dpal ldan bla ma'i ye shes las gzhan du ma dmigs pas /
phyogs dus skyabs yul rgya mtsho'i khyab bdag gcig chog nor bu lugs bla ma'i rdo rje gsum gyi dkyil 'khor la bdag gzhan yid can rgya mtsho sgo gsum 'jug pa gcig dril gyis skyabs su 'gro snyams pas 'di'i rjes zlos lan gsum mdzod /
na mo :
ngo bo chos sku sogs /
mkha' khyab kyi yid can rgya mtsho rigs 'dus bla ma bde ba chen po'i go 'phang la 'god pa'i phyir thun mong khyad par bla med kyi lam la 'jug ste gdul dka' 'dul zhing rgyal ba sras dang bcas pa'i phrin las kyi gdung 'tshob pas bla ma'i rnam thar rgya mtsho'i rdzogs smin sbyang ba'i byang chub kyi spyod pa la 'jug snyams pas bden gnyis zung 'jug tu sems bskyed pa 'di'i rjes zlos lan gsum mdzod /
ho :
ma gyur mkha' mnyam sogs /
tshogs kyi zhing thams cad las khyad par du gyur pa ni rigs 'dus bla ma ru shes pa'i yid kyis gsag sbyangs yan lag bdun pa'i dmigs pa rnams tshig rjes su don dran bzhin pas 'di'i rjes zlos lan gsum mdzod /
ho :
sku gsum rigs 'dus sogs /
de yang spyir dbang zhes bya ba ni rdo rje theg pa gsang ba sngags kyi sdom pa nod pa ste thabs shes kyi 'jug pas khyad par byas pa las don du sdom pa gsum ka rgyud dag grol du byed pa gnad don gcig pas rigs 'dus bla ma sku gsum rgyal ba'i zhi khro'i dkyil 'khor lhun rdzogs chen po'i spyan sngar /
mkha' khyab kyi gdul bya nyes spyod kyi g.yang las skyob cing gtan bde'i gnas su 'god pa'i slad du nges 'byung dang gzhan phan /
dag mnyam chen po'i lta spyod zung 'jug gi sgo nas spyi dang khyad par lhag pa'i rtsa ba yan lag gi dam tshig rdo rje'i brtul zhugs bzung ba'i 'dun pa rtse gcig pas 'di'i rjes zlos lan gsum mdzod /
ho :
rigs 'dus bla ma'i lha tshogs dgongs su gsol :
bdag gis deng bzung byang chub snying po'i bar :
mkha' mnyam 'gro kun yongs su sgrol ba'i phyir :
rtsa gsum rab 'byams skyabs kyi mchog tu bzung :
lus ngag yid gsum gzhan gnod gzhir bcas spang :
gzhan phan smon 'jug byang chub sems gnyis bskyed :
mnyam pa chen po'i thabs kyis lam bsgrub pa'i :
spyi dang khyad par lhag pa'i dam tshig rnams :
srog gi phyir yang mi gtang bzung lags na :
rdo rje rgyal pos brtse bas nyer dgongs te :
bdag rgyud yongs su smin cing grol mdzad gsol :
bla med theg pa chen po gsang sngags lam gyi mthar thug gi rtsa ba ni byang chub kyi sems te de dag skyes brtan gong 'phel du gyur pas rdo rje bzhi yi lam thams cad mthar phyin dgos pas na /
thog mar khyed rnams kyi snying gar ngo bo lam byed kun rdzob byang chub sems kyi rang bzhin /
rnam pa lam byed zla ba'i dkyil 'khor nya gang ba'i steng du don dam byang chub sems kyi rang bzhin rdo rje dkar po rtse lnga pa res mtshan par mos la sngags 'di'i rjes zlos mdzod /
oM sarba yo ga b+ho d+hi tsit+ta a :
de nas byin rlabs lam du bya ba'i phyir slob dpon gyis rdo rje me tog dang bcas pa snying gar bzhag cing sngags 'di brjod pas byang chub kyi sems gnyis rgyud la skyes brtan gong 'phel du byas par mos mdzod /
oM b+ho d+hi tsit+ta sa ma ya satwaM:
de dag gis dkyil 'khor phyi 'jug gi rim pas rgyud dag cing snod rung du byas nas /
gnyis pa nang 'jug la rang snang ye shes kyi 'khor lor 'jug pa'i thog mar /
khyab bdag rigs 'dus bla ma'i thugs ka'i 'od kyis bskul bas dkyil 'khor chen po'i phyogs kyi sgo bzhi shag gis bye bar mos mdzod /
dzaHhU~M baM hoHpra be sha ya phaT:
rigs 'dus bla ma dgyes pa'i byin rlabs kyi zer phog pas rang snang ye shes kyi snang ba rgyud la lhag ger shar ba mtshon pa'i brdar gzhal yas khang gi shar sgor dbang stegs pad+ma 'dab brgyad kyi steng du 'khod par mos /
sa ma ya satwaM:
don dam lhan cig skyes pa'i ye shes de yang kun rdzob byang chub kyi sems tshad med bzhi'i ting 'dzin mthar phyin pa las 'byung bas na /
ye shes kyi gzhal med khang chen po'i shar sgo nas g.yas skor gyis sgo bzhir 'jug pas dkyil 'khor gyi lha rnams kyi sku gsung thugs la phyag bya bar mo la thal mos gnas gsum du sbyor bas sngags 'di'i rjes zlos mdzod /
oM na ma te hU~M:
oM na ma mi hU~M:
oM na mo na ma hU~M:
lan bzhi brjod /
slar yang dkyil 'khor gyi shar sgor sngar gyi dbang stegs kyi steng du 'khod pa la /
nang 'jug ye shes kyi dkyil 'khor du 'jug pa'i dngos gzhi ye shes pa dbab pa'i slad du sbyor ba rdo rje'i chu nan sbyin pa ni /
kun bzang rdo rje sems dpa' rigs 'dus bla ma'i ye shes bdud rtsi'i chu rgyun 'di nyid lce thog bzhag pas snying dbus mi shigs pa'i thig le dang gcig tu 'dres te /
dam las 'das na rang gshed du dbab cing tshul bzhin bsrungs pas dngos grub chen po mthong ba'i chos la thob pa'i khe nyen shes pas dpang po'i tshul du rol mdzod /
nang mchod kyi chu nan sbyin la /
hU~M:
'da' dka' rdo rje dam tshig bdud rtsi'i chu :
dam tshig ma bsrung srog gi gshed du 'beb :
bsrungs na ye shes dngos grub tshe 'dir thob :
de bas dam srungs bdud rtsi'i chu thungs shig :
sa ma ya u da ka badzra a mrita hU~M hrIHTha :
sbyang bya snod bcud rgyud gsum gyi chos thams cad /
sbyong byed rigs 'dus sku gsum rgyal ba'i lha sngags ye shes kyi ting nge 'dzin zab mo'i nus pas /
sbyangs 'bras mi slob 'bras bu'i gsang ba mi zad rgyan gyi 'khor lor mngon par byang chub pa'i /
myur lam gyi rim pa dbang gi bdud rtsi'i gtor blugs kyis nus pa mngon gyur du sad par byed pa la /
tha mal snang shes kyi rtog 'khrul dang bcas pa smin par mi rung bas /
rdo rje'i ye shes 'beb par gsol ba gdab pa 'di'i rjes zlos lan gsum mdzod /
ho :
bde gshegs sku gsum rigs 'dus lha tshogs kyi :
ye shes gzi byin deng 'dir phab nas kyang :
bdag gnas rnal 'byor lha dang chos nyid kyi :
ye shes rol pa'i gzi byin bskyed du gsol :
de ltar na sgo gsum gyi gnad gcun zhing thugs gzhan du ma yengs pas dmigs pa 'di bzhin du mdzod /
oM ma hA shUn+ya tA dz+nyA na badzra sogs sngags dang /
las chu'i stong par sbyangs /
stong pa'i ngang las phyi snod rnam par dag pa ye shes rang snang 'og min pad+mas khebs pa'i zhing khams gzhi dang rgyan dang dbyibs dang bkod pa tshad med pas mdzes shing ngo mtshar rmad du byung ba'i zhing khams chen po'i dbus /
byang chub sems dpa'i tshogs gnyis rdzogs smin sbyangs pa'i nus stobs kyis sprul pa'i nor bu'i gzhal med khang yangs shing rgya che 'byor pa mtha' klas pas brgyan pa'i dbus su /
sna tshogs pad+ma nyi ma bam ro'i steng du slob ma rang rang gi sems nyid kyi ngo bo hrIHyig dmar po yongs su gyur pa las /
rgyal yum rdo rje phag mo sku mdog dmar smug kun rdzob dag pa'i zhal ras khro 'dzum rjes chags bzhad pa'i bde chen gyi nyams 'gyur yongs su rdzogs pa zhal gcig spyan gsum mche ba gtsigs pa /
rna ltag g.yas su don dam dag pa'i rdo rje'i phag zhal ngur sgra sgrog pa /
dbu skra gnag snum sil bur grol bas sku rgyab yongs su khebs pa /
phyag g.yas bdud bzhi rtsad nas gcod pa'i gri gug nam mkhar 'phyar ba //
phyag g.yon bde stong zung 'jug thod khrag thugs kar 'dzin pa /
gru mor thabs he ru ka'i ngo bo kha T+wAM ga rtse gsum 'chang ba /
zhabs g.yas bskums pas srid pa'i skye sgo dgag phyir rting pa b+ha gar gtad pa /
g.yon brkyangs pas zhi ba phyogs gcig tu mi gnas pa mtshon byed baM ro dmar po mgo bo g.yon du bstan pa'i snying gar brdzis pa /
bde ba chen po'i yon tan yongs su rdzogs pa'i brdar dar dang rin chen rus pa'i phyag rgya lngas brgyan pa'i /
thugs ka chos kyi 'khor lo mi shigs dwangs ma lnga ldan gyi thig ler pad+ma 'dab ma brgyad pa'i dbus su /
thabs shes rlung sems gnyis med nyi zla'i dkyil 'khor gyi steng du don dam shes rig gi rgyal po rnam pa sku gsum rigs 'dus khyab bdag bla ma rgyal sras pad+ma'i myu gu bde chen ye shes sems dpa'i gtso bo gsung rdo rje pad+ma'i rigs mtshon pa'i sku mdog 'char ka'i nyin byed ltar dmar gsal /
zag med bde ba chen po'i ye shes rgyas pa'i lang tsho shin tu bdo ba'i nyams 'gyur dang ldan pa'i mtshan dpe'i gzi byin 'bar ba'i 'od zer gyis zhing rab 'byams khyab par brdal ba /
snying rje chen po'i rjes chags kyi spyan zung zim bur gdul bya'i yul la gzigs shing zhi 'dzum sgeg pa'i tshul can /
dbu skra mthon mthing spyi bor bcings pa'i thor tshugs nor bu'i tog gis mdzes pa'i lhag ma lcang lo'i zar bu g.yas g.yon du 'phyang ba /
phyag g.yas mchog sbyin gyi phyag rgya pus mo g.yas pa'i steng du brkyangs pas gdul bya rjes su 'dzin pa'i dngos grub 'dod dgu'i gru char 'beb pa'i yid bzhin gyi nor bu bsnams pa /
g.yon pas mkha' khyab kyi 'gro ba srid zhi'i g.yang sa las sgrol ba'i brdar skyabs sbyin gyi phyag rgya'i mtheb mdzub kyis ud pal lo 'dab rgyas pa'i yu ba thugs kar bzung ba'i me tog snyan gyi thad sor kha bye bar 'chi med tshe yi bum pa bdud rtsi'i gang bas mtshan pa /
rgyal kun thugs rje'i rang gzugs mtshon pa'i ri dwags kyi pags pas phrag g.yon bkab pa /
don la zag med 'bras bu'i yon tan gyi che ba yongs su rdzogs pa'i rtags su dar gyi na bza' dang rin po ches brgyan pa /
nam mkha' ji srid bar 'gro 'dul rgyal sras 'phags pa'i rnam thar gyi go cha 'chang ba'i brdar zhabs g.yas brkyang g.yon bskum sems dpa'i skyil krung gis bzhugs pa'i spyi bor rigs kyi khyab bdag chos sku pad+ma kun tu 'chang dmar gsal pad+ma dang dril bu 'dzin pa rang 'od kyi yum dang sbyor ba dar dang rin chen rgyan ldan pad zla la bzhugs pa /
thugs kar ye shes sems dpa' longs sku pad+ma'i spyan o rgyan tshe dpag med rA ga'i mdangs can yum man+dA ra ba dang bcas mnyam gzhag tshe bum 'dzin pa gnyis ka'ang bde ba chen po'i longs spyod yongs su rdzogs pa'i cha byad can /
chu skyes nyi zla'i gdan la bzhugs pa'i rdo rje'i phung khams skye mched gdan gsum rdo rje'i grong khyer chen por gdod nas yongs grub snang srid gzhir bzhengs su rdzogs pa'i spyi bor oM dkar po /
mgrin par AHdmar po /
thugs kar hU~M mthing ga rnams gsal ba dang /
slob dpon gyi thugs ka nas 'od zer bsam gyis mi khyab pa 'phros pas phyogs bcu dus bzhi'i rab 'byams rtsa ba gsum gyi lha tshogs thams cad dang /
khyad par nub phyogs pad+mas khebs pa'i zhing na bzhugs pa'i sems dpa' chen po pad+ma'i myu gu sku gsum rigs 'dus lha tshogs rnams kyi thugs rgyud rang dbang med par bskul te de rnams kyi gsang ba gsum gyi byin rlabs thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du spyan drangs /
khyed rang rnams kyi gnas gsum du zhugs shing thim pas bde ba chen po'i ye shes bzod med du 'bar zhing rgyud byin gyis brlabs par mos mdzod /
DA dril dang bcas snyan pa'i dbyangs kyis /
hrI:
nub phyogs pad+mas khebs pa'i sogs las gzhung gi spyan 'dren dang /
rtsa sngags kyi mthar /
dz+nyA na A be sha ya a A:
zhes yang yang brjod cing byin dbab /
ma grub spogs pa'i cho ga ni :
snying ga'i pad+ma sems dpa' la :
rtse gcig sems bzung mos gus kyis :
sku las bde chen 'od zer 'phros :
lus gang dwangs ma snying dbus thim :
bde stong ye shes skyes par bsam :
brjod med ngang bzhag hU~M dbyangs bya :
ces gsungs /
hU~M hU~M hU~M gis byin bsdu /
dzaHhU~M baM hos dbyer med du bstims par byas la /
de ltar dbab pa'i ye shes pa'i rdo rje'i gsang ba gsum gyi byin nus gnyug ma'i sgo gsum la byang chub ma thob kyi bar du brtan par byas par mos mdzod /
tiSh+Tha badzra zhes spyi gtsug tu rdo rje rgya gram du bzhag pas rgyas btab /
de ltar ye shes dbab cing brtan par byas nas khyab bdag bde ba chen po he ru ka'i rigs kyisakhyab bya sku gsung thugs yon tan phrin las lnga'i rigs lnga spyi dang bye brag nyid las dang smon lam gyi gang la 'brel ba ngos bzung nas /
sgrub na dngos grub myur ba'i phyir /
sngar phul ba'i rin po che'i me tog gi skyes rdo rje'i thal mos bzung la sku gsum rigs 'dus bla ma'i dkyil 'khor rigs gang la 'brel pa de la 'bab par shog cig snyam pas 'di'i rjes zlos dang bcas te dor 'tshal /
ho :
tshe rabs 'brel ba'i rigs 'dus bla ma lhar :
rin chen me tog phreng ba gus pas 'bul :
thugs rjes bzhes te byang chub snying po'i bar :
mi 'bral byin gyis brlab par mdzad du gsol :
rat+na puSh+pe pra tits+tsha ho :
zhes me tog pad+ma 'dab bzhi rigs lnga'i phyag mtshan can du dor bas dbus su babs na rdo rje sems dpa'/
de'i mdun du he ru ka
/shar du rgyal ba rtag pa /
lhor rdo rje nyi ma /
nub tu pad+ma gar dbang /
byang du rta yi rgyal po ste rgyal ba rigs drug so so'i nye ba'i rigs nges par byas la de'i mtshan gyi thog mtha' can gyi gsang ba'i ming byin pa dang chabs cig
/rigs kyi spro bsdu thams cad dbyings ye gnyis su med pa bla ma sku gsum rig 'dus kyi rol pa las tha dad du ma 'das pas de nyid dang rang byung thugs rje rgyun gyi ye shes kyi 'brel pas byang chub kyi bar du mi 'bral ba rjes su 'dzin pa'i rten 'brel du me tog dbang rtags cod pan gyi rnam par slar yang spyi bor bcings par mos mdzod /
ho :
rgyal ba rigs drug ye shes cir snang yang :
bla ma sku gsum dbyer med dbyings las shar :
rigs kyi cod pan spyi bor bcings pa yis :
deng nas bzung ste 'bral med byin gyis rlobs :
puSh+pe sid+d+hi A be sha ya satwaM:
sngon chad gnyis 'dzin 'khrul rtog gi sgrib pas rang rig bla ma'i dkyil 'khor ma mjal ba slob dpon gyi thugs ka nas byung ba'i ye shes kyi 'od zer gser gyi thur ma lta bu byung nas mig dar dang lhan cig bsal bar mos shig
/mig dar bsal te /
ho :
ma rig ling tog tshogs brgyad kun gzhir bcas :
rig pa ye shes gser gyi thur mas bsal :
rnam par dag pa'i gzigs pa la brten nas :
rigs 'dus don gyi lha tshogs mngon gyur shog :
dz+nyA na tsak+Shu pra be sha ya phaTa?:
de ltar phyi kun rdzob brda yi bla mas lhag pa gzugs brnyan gyi dkyil 'khor 'dis mtshon byed byas nas /
nang lhag pa ting nge 'dzin gyis sprul pa'i dkyil 'khor snod bcud rnam dag rdo rje'i 'og min bde chen zhing gi dpal yon zag med 'byor pa rgya mtsho'i rgyan bkod tshad med pas mdzes pa'i zhing khams chen po pad+mas khebs pa rin po che'i sa gzhi tha gru yangs pa'i khyon du nor bu'i ljon shing /
bdud rtsi'i chu klung /
me tog gi skyed tshal /
rin po che'i lhun po sogs mdzes shing nyams dga' ba'i khyon du sprul pa'i bya dang ri dwags bung ba'i tshogs bag pheb par rgyu zhing chos kyi sgra snyan par sgrog bzhin ting nge 'dzin gyi bde dga' la spyod pa /
de'i dbus lha dang mi yis mi spyod pa'i rin po che'i nor bu'i gzhal med khang gi rgyan bkod mchod pa'i khyad par du mas mdzes pa'i dbus su /
gsung rdo rje gar gyi dbang phyug sku gsum dbyer med bde ba chen po'i khyab bdag 'bras bu'i sems dpa' chen po pad+ma'i myu gu dbang mdog gi mtshan dpe'i gzi byin nyi ma bye ba'i lang tsho ltar 'bar ba /
dgyes pa'i zhal ras 'dzum zhing zhi ba'i spyan zung gdul bya'i yul la gzigs pa shin tu bzang po'i ngang tshul can mthon mthing dbu skra'i thor tshugs rin po che'i tog gis mdzes pa'i 'od zer sku gsum gyi zhing rab 'byams su 'phro ba /
bde ba chen po'i longs spyod yongs su rdzogs pa'i dar dang rin po che'i rgyan chas bcu gsum gyis spud pa'i phyag g.yas mchog sbyin gyi phyag rgya pus mo g.yas pa'i steng brkyangs pas rin po che'i nor bu dbang gi rgyal po bsnams shing /
g.yon mtheb srin sbyar ba'i skyabs sbyin gyis ud pa la 'chi med tshe yi bum pas mtshan pa'i yu ba nas 'dzin pa /
zhabs gnyis sems dpa'i skyil krung gis seng khri pad+ma nyi zla'i gdan la 'gying zhing /
chos dbyings rgyas par 'gengs pa'i 'od zer gyi phreng ba mu med pas phyogs bcu'i zhing rab 'byams khyab par brdal bzhin /
sangs rgyas byang chub sems dpa' yi dam dpa' bo rnal 'byor ma mkha' 'gro dam can rgya mtsho'i tshogs til gyi gong bu kha phye ba bzhin bzhugs pa /
mngon sum du mjal byung snyam pa'i dad mos gdung bas dag pa'i zhing mchog der skyes nas ston pa 'khor dang bcas pa'i zhal mjal nas byang chub kyi spyod pa yongs su rdzogs pa'i smon lam dang /
bla ma'i sku gsung thugs rdo rje gsum gyi rnal 'byor la brtson pas sgo gsum rdo rje gsum gyi ye shes mchog la sbyor zhing /
nges pa don gyi bla ma rang rig bde ba chen po ngo bo rang bzhin thugs rje'i sku gsum rigs 'dus kyi dgyes zhal 'du 'bral med pa mngon sum du mjal ba'i skal pa bzang por 'gyur bas dad gus spro ba rgya chen po yang yang bskyed par mdzod cig
/de dag gis sngon 'gro 'jug pa'i chos song nas /
gnyis pa dbang gi cho ga dngos la /
smin byed rtsa ba'i dbang bzhi /
grol lam bar do drug gi byin rlabs /
mtha' rten tshar gcod rjes 'dzin gyi dbang dang /
snying po gtor ma'i dbang bcas bzhir bzhugs pa las /
dang po la'ang /
phyi phan pa'i dbang /
nang nus dbang /
gsang ba zab dbang gsum 'bog pa'o //
dang po la /
rdo rje slob ma'i dbang dang /
slob dpon gyi dbang gnyis las /
dang po la thun mong rig pa'i dbang lnga bskur ba ni /
de dag gis sngon 'gro 'jug pa'i chos kyis dbang gi snod rung du bsgrubs nas /
dngos gzhi'i dbang bskur zhu ba'i slad du maN+Dal phul /
gsol ba gdab pa 'di'i rjes zlos lan gsum mdzod /
ho :
ji ltar gdod ma'i rdo rje 'chang chen pos :
rang gi sras la byang chub dbang bskur ltar :
dkyil 'khor khyab bdag rdo rje slob dpon gyis :
bdag kyang yongs su smin cing grol mdzad gsol :
zhes gsol ba btab pas slob bu shar sgor dbang stegs seng+ge'i khri la bzhag cing bkod nas dbang rnams rim par stsol bar mos shig
/sprul sku 'gro 'dul pad+ma'i myu gu la bsten nas thog mar bum pa'i dbang gi slad du bla ma sku gsum rigs thams cad kyi khyab bdag mchog gi thugs ka nas 'od zer lcags kyu lta bu 'phros pas /
gdan gsum tshang ba'i dbang gi lha tshogs mdun gyi nam mkhar badzra sa ma ya dzaH
oM badzra ar+g+haM sogs nas shab+da AHhU~MH
zhes mchod cing /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod /
de nas bye brag tu rig pa'i dbang lnga bskur ba ste /
de yang dag bya 'khor ba'i chos phung khams nyon mongs pa lnga la /
dag byed rig pa'i dbang lnga so sor bskur bas /
dag 'bras de bzhin gshegs pa rigs lnga'i go 'phang mngon gyur du sad pas sku lnga ye shes lnga'i gsang ba la longs spyod pa'i skal ldan du sgrub dgos pa'i phyir dang po mi bskyod pa chu'i dbang gi slad du /
slob dpon dang slob ma rnams ngo bo sku gsum bla ma rigs 'dus sems dpa' pad+ma'i myu gu la rnam pa thugs rdo rje sems dpa' mthing ga rdo rje dang dril bu 'dzin pa'i skur gyur pa la /
nam mkha' gang ba'i dbang gi lha rnams kyis rig pa'i lha mo bum pa 'dzin pa spros te mi bskyod pa chu'i dbang bskur bar mos /
bum pa thogs la /
hU~M:
bla ma rdo rje sems dpa'i ngo bo nyid :
mi bskyod bdud rtsi chu yis dbang bskur bas :
rnam shes gnas 'gyur me long ye shes sku :
rdo rje rigs kyi dbang mchog thob par shog :
oM badzra a b+hi Shiny+tsa hU~M:
bum chu 'thor 'thung bya /
slob dpon dang slob ma rnams ngo bo bla ma sku gsum rigs 'dus sems dpa' pad+ma'i myu gu la rnam pa dpon slob gnyis ka rdo rje nyi ma rin chen 'byung ldan ser po rin po che dang de'i yu ba byas pa'i dril bu 'dzin par gnas gyur pa la sangs rgyas kun gyi yon tan gyi dpal mtshon pa'i dbu rgyan spyi bor bcings par mos shig
/dbu rgyan bcings te /
trAM:
bla ma rdo rje nyi ma'i ngo bo nyid :
rin chen 'byung ldan dbu rgyan dbang bskur bas :
tshor ba gnas gyur mnyam nyid ye shes sku :
rin chen rigs kyi dbang mchog thob par shog :
oM rat+na a b+hi Shiny+tsa trAM:
dpon slob gnyis ka pad+ma gar dbang gsung rdo rje dmar po pad+ma dang de'i yu ba byas pa'i dril bu 'dzin par gnas gyur pa la gsung rdo rje'i bdag nyid thabs bde ba chen po'i phyag rgya phyag g.yas su gtad par mos shig
/hrI:
bla ma pad+ma gar dbang ngo bo nyid :
snang ba mtha' yas rdo rje'i dbang bskur bas :
'du shes gnas 'gyur sor rtog ye shes sku :
pad+ma'i rigs kyi dbang mchog thob par shog
/oM pad+ma a b+hi Shiny+tsa hrI:
zhes rdo rje g.yas su gtad /
dpon slob gnyis ka phrin las rdo rje rta yi rgyal po ljang gu rgya gram dang de'i yu ba byas pa'i dril bu 'dzin par gnas gyur pa la phrin las kyi rigs mtshon pa'i shes rab stong nyid kyi phyag rgya g.yon du byin par mos shig
/hA:
bla ma rta mchog rol pa'i ngo bo nyid :
don yod grub pa dril bu'i dbang bskur bas :
'du byed gnas 'gyur bya grub ye shes sku :
las kyi rigs kyi dbang mchog thob par shog :
oM karma a b+hi Shiny+tsa hA:
zhes dril bu g.yon du gtad /
dpon slob gnyis ka sku rdo rje rgyal ba rtag pa rnam par snang mdzad dkar po 'khor lo dang de'i yu ba byas pa'i dril bu 'dzin pa gnas 'gyur du gsal ba'i spyi bor sku dang ye shes yongs su rdzogs pa'i phyag rgya rdor dril bsnol ma bkod de gsang ba'i mtshan gyi dril bsgrags par mos shig
/rdor dril bsnol ma spyi bor dkrol la /
oM:
bla ma rgyal ba rtag pa'i ngo bo nyid :
rnam par snang mdzad ming gi dbang bskur bas :
gzugs phung gnas 'gyur chos dbyings ye shes sku :
bde gshegs rigs kyi dbang mchog thob par shog :
oM b+hud+d+ha a b+hi Shiny+tsa oM:
de dag ni rgyud sde phyi nang dang dpon slob thun mong gi dbang /
kun 'byung las nyon gyi gzhi ma rig pa lnga gtor zhing /
gnas snang dag pa ye shes lnga'i dgongs spyod rgyud la sad pas blugs cings /
rigs lnga bde bar gshegs pa'i go 'phang mngon du byed pa'i dbang lnga'o //
de dag gis rigs mchog so so'i dbang bskur pas bden gnyis dbyer med lhag pa'i byang chub sems kyi lta spyod lam du khyer nus pa'i rdo rje slob ma'i skal ldan du byed pa'i dbang rnams thob pas snod rung du byas te /
rigs dang dkyil 'khor rgya mtsho'i khyab bdag khams gsum chos kyi rgyal po rdo rje slob dpon gyi dbang bskur ba la /
bla slob gnyis ka rigs lnga'i 'khor lo'i bsgyur ba dpal rdo rje sems dpa' he ru ka yab yum dkar po rdo rje dang dril bu 'dzin par gsal ba la /
rdo rje thugs /
dril bu gsung /
thabs shes zung 'jug thugs kyi dam tshig gsum rjes su dran pa'i dbang byin pas /
rigs lnga yang bsdu na gsum /
de yang thabs shes gnyis med he ru ka'i rigs gcig tu 'du ba'i dbang gis de bzhin gshegs pa thams cad kyi khyab bdag drug pa rdo rje 'chang gi go 'phang chen po mngon du byas par mos mdzod cig
/rdo rje phyag g.yas su gtad de gsor /
dril bu g.yon du gtad de dkrol zhing dkur bsten te thugs kar 'khyud rgyas bsnol bzhin /
hU~M:
bla ma he ru ka yi ngo bo nyid :
mi phyed dam tshig gsum gyi dbang bskur bas :
sgo gsum gnas 'gyur 'od gsal ye shes sku :
rigs kun khyab bdag chen po'i dbang thob shog :
oM shrI he ru ka badzra g+haN+De a b+hi Shiny+tsa a A:
oM badzra a b+hi Shiny+tsa hU~M gis bum pa spyi bor bzhag
bum chu 'thor 'thung byas pas /
de ltar dbang bskur ba'i chu rgyun gyis lus kyi nang gang /
sgrib pa bzhi'i sa bon bag chags dang bcas pa dag
/chu'i lhag ma gyen du 'khyil ba mgo bo'i gnas lngar babs pa las /
spyi gtsug tu mi bskyod pa /
rna ltag g.yas su rin 'byung /
ltag par snang mtha'/
g.yon du don grub /
dpral bar rnam snang /
mi bskyod pa'i mdun du rdo rje sems dpas dbu brgyan te khams gsum chos kyi rgyal po'i mnga' dbang bskur pa la /
nam mkha' gang ba'i sangs rgyas rnams kyis shis pa'i bden tshig dang bcas lha yi me tog gi char sil ma phab pas rim pa gnyis kyi ting nge 'dzin sgom pa dang /
dbang bskur rgyud bshad slob ma bsdu ba sogs rdo rje slob dpon gyi las rab 'byams sgrub pa la dbang thob par bsam la mchod pa'i yo byad kun gyis mnga' dbul bar mos shig
/ar+g+haM sogs kyis mchod cing /
mnga' gsol gyi chas rnams kyang 'bul tshul bya /
zhal nas gsung pa'i shis brjod dang rol mo bcas bya'o //
de dag gis phyi phan pa bum pa'i dbang bskur mtha' rten dang bcas thob pas /
dbang gi cho ga dang /
sgrub thabs /
phyag rgya /
mchod bstod /
bsnyen sgrub las gsum gyi sngags bzla ba /
sbyin bsreg
/rab gnas kyi cho ga dang /
las bzhi sogs rgya che ba'i lam gyi rim pa la rang gis spyod pa dang /
gzhan la ston pa sogs la dbang ba yin no //
gnyis pa nang nus pa 'jug pa'i dbang bskur ba ni /
de yang sku gsum rigs 'dus rgyal ba'i spyi gzugs chen po'i snang stong sku rdo rje'i dkyil 'khor la brten nas bum dbang bskur pa de yang /
nang rang gi gnyug ma'i rdo rje gsum bla ma'i sku gsung thugs su smin par byed pa bskyed bzlas rdzogs gsum gyi zab lam mthar thug gi snod rung du byed pa ste /
de'i nus pa dngos su sad byed dam 'jug byed rdo rje gsum gyi dbang bskur bas rang gzhan gnyis ka'i don byed nus pa la dbang ba ste /
mdun bskyed lha tshogs rnams kyi sku las rang 'dra'i ye shes kyi sku gnyis pa chad /
rdo rje'i lus kyi gnas so sor thim pas gsal brtan gzi byin 'bar /
bla ma sku gsum rigs 'dus zhi khro rab 'byams kyi sku snang stong gi byin rlabs dang dngos grub la dbang thob par mos shig
/pad+ma kun tu 'chang gi sku spyi bor bzhag ste /
hrI:
rigs kyi dkyil 'khor kun gyi khyab bdag che :
pad+ma kun tu 'chang ba'i dbang bskur bas :
gzung 'dzin 'khrul pa'i snang ba ji snyed kun :
rig stong chos kyi sku ru dag par shog :
oM AHhU~M ma hA gu ru pad+ma d+hA ra sarba sid+d+hi hU~M:
kA ya a b+hi Shiny+tsa oM:
pad+ma'i spyan gyi sku mgrin par bzhag ste /
hrI:
gar gyi dbang phyug sems dpa' pad+ma'i spyan :
o rgyan tshe dpag med kyis dbang bskur bas :
las rlung 'khrul pa'i snang ba ji snyed kun :
bde stong longs spyod rdzogs skur dag par shog
/oM AHhU~M badzra gu ru pad+ma A yu She sarba sid+d+hi hU~M:
kA ya\u0f8e
pad+ma'i myu gu'i sku snying gar bzhag la /
hrI:
ma 'gag sgyu 'phrul drwa ba'i tshul 'chang ba :
'gro 'dul pad+ma'i myu gu'i dbang bskur bas :
rtsa khams 'khrul pa'i snang ba ji snyed kun :
gsal stong sprul pa'i sku ru dag par shog :
oM AHhU~M badzra gu ru pad+ma satwa sarba sid+d+hi hU~M:
kA ya\u0f8e
phag mo'i sku dpral bar bzhag ste /
hrIH
sku gsum rgyal ba ma lus 'byung ba'i gnas :
mkha' spyod lhan cig skyes ma'i dbang bskur bas :
sgrib gnyis 'khrul pa'i snang ba ji snyed kun :
dbyer med bde chen sku ru dag par shog
/oM AHhU~M pad+ma yo gi nI sarba sid+d+hi hU~M:
kA ya\u0f8e
zhi khro rigs brgya'i sku gnas gsum du bzhag la /
hU~M:
sku dang ye shes rnam rol cir yang shar :
zhi khro rigs 'dus rgyal ba'i dbang bskur bas :
phung khams skye mched 'khrul snang ji snyed kun :
rab 'byams lha yi 'khor lor dag par shog :
oM AHhU~M badzra gu ru gu h+ya dz+nyA na b+ho d+hi tsit+ta ma hA su kha hU~M hU~M:
oM ru lu ru lu hU~M b+h+yo hU~M:
kA ya a b+hi Shiny+tsa oM:
de ltar bla ma sku gsum rigs 'dus zhi khro sgyu 'phrul drwa ba'i lha tshogs yongs su rdzogs pa'i dbang bskur bas /
snod bcud tha mal gyi snang zhen dag chen ye shes lha yi rnam rol du ngo 'phrod nas snang grags rig pa lha sngags ye shes dag pa rab 'byams su lam du khyer bas snang bcas bla ma sku rdo rje'i lam khyer dang ma bral bar gyis shig
/gnyis pa gsung rdo rje'i byin rlabs 'jug pa bzlas pa'i lung sbyin pa la /
spyi dang bye brag gnyis las /
thog mar bsnyen sgrub las gsum chig dril gyi bzlas lung ni /
thugs ka'i ye shes sems dpa' o rgyan tshe dpag med pa'i thugs kar sku gsum rigs 'dus bde ba chen po'i ye shes kyi thig le hrIHyig gi mthar /
sku gsum bla ma'i srog sngags bye ru'i phreng ba lta bu'i bskor ba lha sngags ye shes dbyer med pa la sems gtad de mos gus bgyis pas /
sngags phreng mar me mched pa ltar byon pa zhal nas brgyud slob ma lhar gsal ba'i zhal du zhugs /
thugs dbus ye shes sems dpa'i snying po'i srog hrIHyig la thim /
ye shes kyi snang ba rgyas pa'i 'od zer spro bsdus phyogs dus rtsa gsum rgyal ba rab 'byams dang khyad par pad+mas khebs pa'i zhing nas rigs 'dus pad+ma'i myu gu 'khor tshogs rgya mtsho dang bcas pa mchod /
sku gsung thugs kyi nyams chag sdig ltung sbyangs /
thugs rgyud dbang med du bskul nas byin rlabs dngos grub thams cad sku sngags phyag mtshan gyi rnam par bsdus te thugs srog hrIHyig la thim pas rdo rje'i gsang ba gsum gyi dbang dang dngos grub thams cad thob /
slar 'phros pas snod bcud lha sngags ye shes kyi rol par sad pa'i dmigs pa dang bcas bsnyen sgrub las gsum chig dril gyi sngags 'di'i rjes zlos lan gsum mdzod /
oM AHhU~M badzra ma hA gu ru pad+ma satwa sarba sid+d+hi hU~M:
zhes bzla /
phrin las bde chen thig le las bsnyen sngags gcig las mi 'byung yang dbang chog gter gzhung las /
so so'i sngags kyi bzlas lung sbyin :
gsungs pa la dpag na lha gtso 'khor so so'i sngags bzla dgos pa lta bur gsungs pas /
gnyis pa bye brag lha so so'i bzlas lung ni /
slar yang /
thugs ka'i ye shes sems dpa' sogs nas /
hrIHyig la thim pas dag pa'i rlung sems dbyer med ye shes kyi dgongs rgyud mngon sum sad par mos pas rtsa ba'i bsnyen sngags 'di'i rjes zlos mdzod /
oM AHhU~M badzra ma hA gu ru pad+ma satwa sarba sid+d+hi hU~M:
lan gsum /
thugs srog ye shes kyi snang ba rgyas pa'i 'od zer gyis spyi bo'i rigs bdag pad+ma kun tu 'chang gi thugs rgyud bskul /
de'i thugs srog hrIHlas 'od zer spro bsdus phyogs dus kyi rgyal ba sras dang bcas pa dang khyad par brgyud gsum rig 'dzin bla ma rnams kyi thugs rgyud bskul /
sku gsung thugs kyi byin rlabs lha sngags 'od zer gyi rnam par byon nas slob ma'i sgo gsum la thim pas dbang dang byin rlabs dngos grub thams cad thob par mos la bla ma chos sku'i bsnyen sngags 'di'i rjes zlos mdzod /
oM AHhU~M ma hA gu ru pad+ma d+hA ra sarba sid+d+hi hU~M:
lan gsum /
slar yang rigs 'dus pad+ma'i myu gu'i thugs srog ye shes sems dpa' sangs rgyas pad+ma'i spyan gyi thugs dbus pad nyi'i steng hrIHyig sngags phreng dang bcas pa las 'od zer spro bsdus /
srid zhi'i brtan g.yo'i dwangs bcud 'chi med bdud rtsi'i zil mngar gyi rnam par bsdus /
slob ma'i sgo gsum la thim pas dwangs ma mi shigs rdo rje'i srog gi bcud du smin pas 'chi med 'ja' lus rdo rje'i go 'phang mngon du gyur par mos la sgrub pa'i sngags 'di'i rjes zlos mdzod /
oM AHhU~M badzra gu ru pad+ma A yu She sarba sid+d+hi hU~M:
lan gsum /
slar yang thugs srog hrIHyig sngags phreng dang bcas pa las 'od zer spro bsdus snod bcud thams cad pad+ma sgyu 'phrul drwa ba'i dkyil 'khor gyi snang ba khyab brdal du sad pas grags stong sngags kyi dzapa? sgra bung ba tshang zhig pa bzhin sgrog pas lha sngags ye shes kyi rol par 'byams klas pas dngos grub rnam pa gnyis rtsol med du thob par bsam la sgrub pa chen po'i sngags 'di'i rjes zlos mdzod /
oM AHhU~M badzra gu ru pad+ma satwa sarba sid+d+hi hU~M:
lan gsum /
slar yang thugs srog hrIHyig gi mthar rdo rje rnal 'byor ma'i srog sngags kyis bskor ba las 'od zer spro bsdus snod bcud brtan g.yo thams cad g.yos /
srid zhi'i dwangs ma thams cad dang khyad par du gnas yul gyi dpa' bo mkha' 'gro'i thugs rgyud bskul te sku sngags phyag mtshan gyi rnam pa char bab pa bzhin byon nas slob ma'i rtsa rlung thig le'i khams la thim pas las dang ye shes kyi dngos grub rab 'byams la dbang thob par mos pas las sngags 'di'i rjes zlos mdzod /
oM AHhU~M pad+ma yo gi nI sarba sid+d+hi hU~M:
lan gsum /
slar yang thugs srog hrIHyig gi 'od kyis rigs 'dus pad+ma'i myu gu'i rdo rje'i phung khams skye mched thams cad zhi khro rab 'byams gdan gsum lha'i 'khor lor gdod nas grub pa rnams kyi thugs rgyud bskul /
de dag gi sku yi 'od zer gyis sku gsum zhing khams rgya mtsho'i gsang ba gsum gyi byin rlabs dang dngos grub mtha' dag lha sngags phyag mtshan gyi 'khor lor sad pas dag pa rab 'byams chen po'i snang ba khyab brdal du shar nas /
nyams chag dang rtog sgrib dag
/don gnyis lhun grub dkyil 'khor gyi 'khor lo'i gsang ba mi zad rgyan gyi 'khor lor dbang bsgyur bar mos la sngags 'di yi rjes zlos mdzod /
oM AHhU~M badzra gu ru gu h+ya dz+nyA na b+ho d+hi tsit+ta ma hA sU kha hU~M hU~M:
oM ru lu ru lu hU~M b+h+yo hU~M:
lan gsum bya /
de ltar bsnyen sgrub las gsum gyi nus pa dang byin brlab brtan pa'i phyir sngags phreng mgrin par bzhag pas dbang bskur bar mos shig
/sngags byang gtad la /
A:
'gro 'ong brtan dang g.yo ba'i sgra skad kun :
rdo rje'i sngags kyi ngo bor dbang bskur bas :
phyi nang rlung gi rgyu ba ji snyed kun :
grags stong yi ge'i sprin du rdzogs par shog
/oM ma hA gu ru sarba ta thA ga ta wA ka? a b+hi Shiny+tsa A:
de ltar gsung rdo rje sngags kyi dbang bskur bas las rlung gi rgyu ba dbu ma'i dbyings su dag ste brtan g.yo'i sgra skad thams cad la grags stong gzhom med rdo rje gsang ba'i sngags kyi gzer thebs pas bla ma'i gsung rdo rje'i lam khyer dang ma bral bar gyis shig
/thugs ye shes kyi dgongs pa ngo sprad pa'i phyir lha sngags kyi spros pa thams cad don la sems nyid gcig gi cho 'phrul te /
sems ni skye 'gag gnas gsum gyi mtshan rtog bral bas gshis stong nyid /
gdangs 'od gsal /
zung 'jug rab tu mi gnas pa'i ye shes mtshon byed /
me long dwangs par gzugs brnyan sna tshogs 'char yang snang stong 'du 'bral med pa'i dpes mtshon te dbang bskur bar mos shig
/me long bstan te /
hU~M:
lha dang sngags kun me long gzugs brnyan ltar :
'od gsal gnyug ma'i ngo bor dbang bskur bas :
chos dang chos can spros pa ji snyed kun :
dbyings rig zung 'jug thugs su smin par shog
/oM ma hA gu ru sarba ta thA ga ta tsit+ta a b+hi Shiny+tsa hU~M:
de ltar thugs rdo rje ye shes ngo sprod pa'i dbang bskur bas 'khrul rtog gang shar rang grol chos nyid bde ba chen po'i dgongs pa mi 'gyur ba'i gzer dang /
'phro 'du phrin las kyi gzer gyis thebs par gyis shig
/de dag gis ni bla ma'i rdo rje gsum gyi ye shes rmad du byung ba'i nus stobs slob ma'i sgo gsum la 'jug cing dbyer med du brtan par byas pas lha dang skal pa mnyam zhing gzhan gyi don byed pa'i dngos grub gnyis la dbang thob pa'i skal pa can du gyur pas na bla ma sku rdo rje sprul pa'i sku'i phyi mtshan ma'i dkyil 'khor la brten nas /
de ltar bum dbang bskur ba yis :
snang zhen lus kyi sgrib pa dag :
bskyed rim phrin las sgrub la dbang :
sprul pa'i sku ru smin par 'gyur :
ces rtogs pa bskyed /
gsum pa gsang ba zab mo'i dbang bskur ba la gsum /
sbyor ba spyod pa'i brtul zhugs can la gsang dbang /
dngos gzhi rig ma'i brtul zhugs can la sher dbang /
rjes mnyam pa'i brtul zhugs can la dbang bzhi pa bskur ba ste /
zab dbang gsum po 'di ni rdo rje bzhi yi ye shes btsan thabs su 'char bar byed pa'i thabs mkhas kyi myur lam zab mo'i dbang gi mthar thug pa ste /
dbang gi bdag rkyen sngags kyi lta dgongs ting 'dzin gyi nus pas slob ma'i rgyud byin gyis rlobs nus pa'i slob dpon nyid dmigs rkyen byas te /
sku gsum rigs 'dus bla ma longs sku o rgyan tshe dpag yab yum snyom par zhugs pa'i bde ba'i sgra dang 'od zer gyis sangs rgyas thams cad kyang rdo rje chags pa'i ting nge 'dzin la bskul te spyan drangs pa yab kyi zhal nas zhugs /
thugs kar rjes chags kyi mes zhu ba'i lhag pa'i byang chub kyi sems bde ba'i rgyun sbyor mtshams nas thon te sangs rgyas thams cad 'dus pa'i ngo bo slob ma'i lce la bzhag par mos pas /
thod pa'i bdud rtsi byin te /
A:
snang ba'i ngo bo pad+ma tshe dpag med :
stong pa'i rang bzhin 'chi med man+dA ra :
mnyam sbyor thugs rje byang sems dbang bskur bas :
las rlung dbu ma'i dbyings su thim par shog :
oM gu h+ya a mrita b+ho d+hi tsit+ta sa ma ya A:
zhes dpe'i ye shes kyi lhan cig byed rkyen rdzas byang chub sems kyi bdud rtsi sngags dang bcas te byin pa rdo rje'i lce yis myangs pas lam snga ma snga mas go phyes nas nyams myong phyi ma phyi ma 'byung ba de ma thag pa'i rkyen te /
des ni rtsa thams cad bdud rtsi'i gang /
khams zhu ba'i bde bas dug gsum gyi rnam rtog 'gag
/lhan skyes bde ba chen po mngon du gyur par mos shig
/de dag gis bla ma gsung rdo rje longs spyod rdzogs pa'i sku'i nang rdo rje'i lus rtsa rlung thig le'i dkyil 'khor la brten nas /
gsang dbang thob nas ngag sgrib dag :
rlung dang gtum mo bsgom la dbang :
longs spyod rdzogs skur smin par 'gyur :
zhes rtogs pa brjod /
zab dbang gnyis pa dngos gzhi rig ma'i brtul zhugs can la shes rab ye shes kyi dbang bskur ba ste /
bla ma thugs rdo rje chos sku'i thugs ka nas /
ngo bo 'phags bzhi'i 'byung gnas rdo rje btsun mo lhan cig skyes ma nyid /
rnam pa rdo rje phag mo'i rang bzhin gzugs dang lang tsho'i mdzes pa phul du phyin pa'i shes rab 'dzum bzhad chags pa'i mdangs kyis bde ba'i nye bar rtogs pa bsgrub pa'i phyir gtad par mos shig
/rig tsag gtad la /
hU~M:
'di ni bde chen ye shes 'byung ba'i gnas :
lhan cig skyes ma pad+ma rigs kyi lcam :
dga' bzhi'i thar pa bsten pa'i dbang bskur bas :
dpe yi ye shes rgyud la 'char bar shog :
oM gu h+ya mu dra pra dz+nyA dz+nyA na a b+hi Shiny+tsa hU~M hU~M:
zhes brjod de gtad pas /
slob ma rnams thabs mchog pad+ma he ru ka rta mchog rol pa dang /
gtad pa'i rig ma rdo rje phag mo ste lha yab yum du gsal ba dang /
mkha' gsang rdo rje dang pad+mar byin gyis brlabs pa dang mtshungs par /
thabs 'di la brten nas gzhan don du bde chen rdo rje sems dpa' bsgrub pa'i 'dod pa mnyam por ldan pa'i 'du shes gsum ldan gyis /
sgo gsum 'dod chags kyi sbyor ba la bslab pa gsum gyi thabs lam gyi chos nyer bdun gyis bsdus pa'i sbyor thabs rnam pa mang pos bde ba'i gnas la drag tu bskul bas /
yas babs dang mas brtan gyi dga' bzhi rgyu 'bras su skyes te kha sbyor gsum gyis mthar thug lhan skyes kyi bde ba nyams su myong phyir /
dbab bzung ldog 'grems la mkhas pa bzhis sba ba gsum gyi bde ba chen po'i brtul zhugs bsgrubs nas dpal kun bzang he ru ka dang spyod yul gcig tu 'dres pa shes rab ye shes kyi dbang ste gsang ba mtshan ldan phyag rgya ma'i chu skyes kyi dkyil 'khor la bsten nas thob pa ste /
shes rab dbang thob yid sgrib dag :
pho nya'i myur lam bsgom la dbang :
chos kyi sku ru smin par 'gyur :
zab dbang gsum pa rjes mnyam pa'i brtul zhugs can la dbang bzhi pa bskur ba ste /
dbang thams cad kyi mthar thug ni bskur thob med par ye nas chos sku chen por rdzogs don mthong ba ni rig pa rtsal gyi dbang ste /
de ni dgongs brgyud kyi byin brlabs dang ldan pa'i bla mas ye shes 'pho ba'i dbang gi cho gas thob dgos pas na /
lhan skyes ye shes mkha' 'gro'i rigs bdag tu bzhugs pa'i bla ma rigs thams cad kyi khyab bdag ngo bo nyid sku pad+ma kun tu 'chang gi thugs ka nas /
ye shes 'od lnga'i gong bu las rang 'dra'i sku chung la yan lag dod pa gzi brjid dang ldan pa skar mda' 'phangs pa bzhin spros te slob ma'i snying gar sib kyis thib pa'i rkyen gyis dgongs brgyud snying la 'phos /
rig pa rtsal gyi dbang ste chos thams cad kyi gnas lugs dbyings rig dbyer med don dam bden pa'i de nyid mngon sum du rtogs pa'i phyir rdo rje'i tshig gis ngo sprod par mos shig
/ho :
chos dbyings ngo bo bsam brjod spros las 'das :
ye shes rig pa zang thal rjen par shar :
dbyings rig zung 'jug pad+ma kun tu 'chang :
don dam lhan skyes ye shes mngon gyur shog :
oM ma hA gu ru dz+nyA na kA ya a a a :
'di ltar dbyings ka dag dang rig pa lhun grub 'od gsal gnyis zung 'jug chos sku'i ye shes mthar thug pa ni nges pa don gyi pad+ma kun tu 'chang chen po ste /
de nyid gdod nas rang la rang chas su ye grol gshis kyi gnas lugs la bzhugs pa bla ma ye shes sems dpa' snying dbus su thim pas mngon sum rgyud la skyes par mos shig
/des de kho na nyid ye shes kyi dkyil 'khor la brten nas /
bzhi pa'i dbang thob sgrib kun dag :
ye shes sku ru smin par 'gyur :
gnyis pa grol lam bar do drug gi byin rlabs bya ba la /
spyir gsang sngags kyi zab lam nyams su len pa la /
srid pa 'khor ba'i skye 'chi bar do thams cad gnas lugs dbang btsan du byas na bla ma sku gsum rigs 'dus khyab bdag bde ba chen po'i sku gsum gyi bdag nyid las gzhan du ma 'das kyang /
ma rtogs glo bur 'khrul pa'i yid can thams cad 'khrul snang bar do drug gi snang ba 'jigs la ya nga ba shar bas rtag tu sdug bsngal te mnar ba yin pas /
gnas snang gnyis ka dag pa chen por ngo sprod pas smin par byas na 'khrul snang sku gsum bla ma'i rnam rol du grol ba'i phyir brda don rdo rje'i tshig gis dbang bskur ba la /
spyir nges pa gtan du med pa'i snang ba glo bur ba zhig la bar ma do zhes bya ba ste /
de ni kun btags glo bur gyi 'khrul snang 'di thams cad de /
de la sbyang bya /
sbyong byed /
sbyangs 'bras kyi dbye bas med bzhin 'khrul pas sgro btags par ngo shes te srid pa'i sdug bsngal las grol zhing zhi ba myang 'das chen po sku gsum gyi bdag nyid du grol ba'i ched bsdu na drug tu 'dus pa las /
'di ltar dang po skye shi bar do'i snang cha thams cad bla ma sku gsum rigs 'dus kyi lha sngags ting 'dzin gyi rol par lam du khyer bas 'khrul snang gi 'jug ldang thams cad bla ma sku gsum rigs 'dus zhi khro rgyal ba'i lha sngags ye shes kyi dkyil 'khor du ngo shes dgos pa'i phyir me long du zhi khro'i sku gzugs 'char ba snang tsam 'gag med du shar yang me long gcig gi rgya las ma 'das pa'i tshul gyi brda yis mtshon par mos shig
/me long la sku brnyan bstan la spyi bor bzhag
/oM:
skye shi bar do'i 'khrul snang sbyong ba'i phyir :
bskyed rim lha sku bsgom pa'i dbang bskur bas :
brtan g.yo'i dngos kun lha dang sngags su shar :
snang stong zung 'jug ye shes mngon gyur shog :
oM sarba dz+nyA na kA ya a b+hi Shiny+tsa oM:
gnyis pa mnyam rjes gcig tu 'dres te cir snang ye shes kyi rol par shar ba'i ting nge 'dzin la brtan pa ma thob bar bsam gtan bar do'i 'khrul snang thams cad thabs grol rdo rje'i chos drug gis dpe dang don gyi ye shes dgongs pa'i nyams rtsal sbyangs pas /
'khrul rtog gi mun pa sel ba'i don ngo sprad par mos shig
/mar me bstan la snying gar bzhag te /
hU~M:
bsam gtan bar do'i 'khrul snang sbyong ba'i phyir :
rdzogs rim rang gsal snang ba'i dbang bskur bas :
dpe dang don gyi lhan skyes rgyud la shar :
bde stong zung 'jug ye shes mngon gyur shog
/oM ma hA su kha dz+nyA na a b+hi Shiny+tsa hU~M:
gsum pa sad rmi gnyid 'thug gi 'khrul pa rang rgyud pa'i bar do bde gsal mi rtog sku gsum gyi ye shes su sbyang dgos par ngo sprad pa'i phyir hrIHyig bde ba'i thig les mtshan pa gsal la rtog med me long gis mtshon te 'khrul pa phyir grol gyi dgongs pa lam du khyer nus par mos shig
/thig le dmar po hrIHsa mtshan pa bstan la mgrin par bzhag
/hrI:
rmi lam bar do'i 'khrul snang sbyong ba'i phyir :
bde gsal mi rtog thig le'i dbang bskur bas :
ngo shes rtsal 'byongs nyams rtogs lhug par shar :
gsal stong zung 'jug ye shes mngon gyur shog
/oM sarba d+harma tA bi kalpa bud+d+ha a b+hi Shiny+tsa hrI:
bzhi pa 'jig rten 'di dang phyi ma'i srid pa gnyis kyi bar 'chi kha bar do gzhi lam gyi 'od gsal ma bu 'dres nas gzhi thog tu btsan sa zin te grol dgos pa'i phyir rlung sems gong 'pho'i brda rtags chos nyid skye med kyi yi ge chos sku ye shes chen po'i srog gi sa bon a yig dkar gsal spyi bor bzhag te dbang bskur bas 'khrul pa rang grol gyi gdeng tshad mngon du gyur par mos shig
/a yig spyi bor bzhag la /
a :
'chi kha bar do'i 'khrul snang sbyong ba'i phyir :
rlung sems gong du 'pho ba'i dbang bskur bas :
sku gsum dgongs pa'i dbyings su ro gcig shar :
myong stong zung 'jug ye shes mngon gyur shog :
oM a phaTa? a phaTa? a phaTa? a b+hi Shiny+tsa hA:
lnga pa snang mched thob gsum lugs ldog gi gzhi las gzhi snang chos nyid bar do sgra 'od zer gsum thams cad dbyings rig gnyis med kyi rang rtsal rang snang du ngo shes rtsal rdzogs brtan pa thob nas rang snang rang grol gyi gding thob te rig stong zung 'jug tu btsan sa zin par gyur cig
/'ja' shel phyar te /
hU~M:
chos nyid bar do'i 'khrul snang sbyong ba'i phyir :
dbyings dang rig pa dbyer med dbang bskur bas :
ngo shes thag chod brtan pa thob par shar :
rig stong zung 'jug ye shes mngon gyur shog
/oM d+harma d+hA tu dz+nyA na a b+hi Shiny+tsa hU~M:
drug pa phyi nang bar gyi srid pa bar do las rlung gi gzhan dbang las ldog pa'i phyir 'khrul snang srid pa bar do'i rlung sems kyi snang cha thams cad dag pa lha sngags ye shes kyi rang bzhin du ngo shes /
'khrul snang chos nyid du dag te rang snang rang grol gyi gding thob pas sku gsum bde ba chen po'i zhing khams su phyir mi ldog pa'i btsan sa zin te lam lnga'i yon tan mthar phyin par gyur cig
/sku sngags phyag mtshan rnams bstan la /
trAM:
srid pa bar do'i 'khrul snang sbyong ba'i phyir :
ma 'gag lha sngags chos sku'i dbang bskur bas :
gzung 'dzin sred len dag snang rol par shar :
tshor stong zung 'jug ye shes mngon gyur shog :
oM sarba d+harma dz+nyA na a b+hi Shiny+tsa trAM:
de ltar 'khor 'das lam gsum gyis bsdus pa'i chos thams cad bar do drug tu bsdus te sku gsum rigs 'dus bla ma bde ba chen po'i lha sngags ye shes kyi lam khyer zab mo'i brda yi byin gyis brlabs pa'i dbang tsam thob pa'i dgos pa'ang rdo rje'i tshig rkang las /
'di ni zab mo'i khrid rim gyi :
snying po byin rlabs rim pa ste :
dbang 'di lan gcig thob pas kyang :
bar dor grol bar the tshom med :
ces gter chen rig 'dzin grub brgya'i spyi mes chen po nyid gzugs sku 'od gsal thig le chen po'i nang dbyings su bsdus te /
slar yang phyir gsal sgron ma drug gis sku dang zhing khams rgya mtsho'i sprin bkod pa'i gsang ba don gyi rnam thar zab mo'i 'dra 'bag kun gzigs ye shes me long chen por 'das rjes thog bab tu snang ba'i thugs tig yin pa'i phyir rang bzhin brgyad ldan gyi rdo rje slob dpon las dbang thob pa tsam gyi dgos pa de ltar na /
smin rjes grol byed kyi lam la 'jug pas brtson na skye 'chi bar do'i 'khrul snang rang sar grol te sku gsum bla ma'i go 'phang bde blag tu sgrub nas rnam grol gyi dbyings su bde myur gyis btsan sa zin par som nyi dang bral bas yid ches kyi nges pa gting nas 'brangs pas dad mos spro ba bskyed par mdzod cig
/gsum pa mtha' rten tshar gcod dang rjes 'dzin gyi dbang las dang po ni /
de ltar rang don du sku gsum rigs 'dus bla ma'i rdo rje gsum dang gnyis su med pa'i dkyil 'khor du smin par byas nas rdo rje bzhi yi lam du zhugs te /
gzhan don du gdul bya rjes su 'dzin pa la zhi ba'i phrin las kyi yul du ma gyur pa'i gdul dka' nag phyogs pa'i 'byung po zhing bcu'i dgra bgegs /
drag shul gyi las kyis tshar gcod pa'i phrin las mthar phyin pa'i slad du rgyud gsum dam can rgya mtshor gnyer du gtad cing sa lam bar chad med par bgrod pa'i dpung grogs bya bar bka' bsgo ba ni /
bla ma sku gsum rigs 'dus spyi dpal che mchog smug nag dbang chen rol pa'i skur bzhengs pa'i mdun du gtor ma nyid pho rgyud dregs pa'i tshogs rje legs ldan rdo rje srin po tshogs kyi bdag po /
snang srid ma mo'i spyi dpal sngags srung e ka dzA TA/
gnyis med bka' srung yongs kyi gtso bo dpal mgon ma ning nag po rnams la ye shes las dang 'jig rten gyi srung ma'i tshogs thams cad khrom chen po'i mdun sa bzhin 'jigs shing rngam pa'i tshul gyis bzhugs pa la /
khyed rang slob ma rnams kyang dpal chen che mchog he ru ka'i snyems pas gnas shing /
slob dpon gyi bka' bsgos pa'i mod nas mdun gyi srung ma 'khor dang bcas pas dam tshig gcig pa'i grogs su dgongs te dgyes shing brtse ba'i tshul gyis mdun du byon par mos shig
/hU~M b+h+yo :
gzhi dbyings rtag pa'i rgyal mo sogs las byang ltar yongs rdzogs btang rjes /
khyad par rdo rje'i slob ma 'di nyid dang :
byang chub bar du nam yang mi 'bral bas :
zab lam sgrub pa'i 'gal rkyen zhi ba dang :
mthun rkyen thams cad yid bzhin sgrub par mdzod :
ces phrin bcol mthar /
slob dpon gyis rdo rje gdengs te /
shA sa na'i mthar /
sa ma ya sma ra sa ma ya ma ti kra ma ti sa ma ya rak+Shan+tu /
zhes brjod pas srung ma 'khor dang bcas pas sngon dpal chen po rig 'dzin brgyud par bcas pas ji ltar bka' bsgos pa'i tha tshig rjes su dran te /
dwangs ma'i srog snying so so'i sa bon gyi rnam par spros te slob ma dpal chen por gsal ba'i lte ba nas brgyud snying gi thugs srog hU~M la thim pas srog snying gcig tu 'dres te /
slan chad ji ltar bsgo ba'i bka' bzhin bgyid par zhal gyis bzhes par bsam la slob ma la bdud rtsi byin pa'i lhag ma chos skyong gi gtor ma la bran zhing slar yang slob mar byin te rdo rje'i chos srung rnams dang srog snying gcig tu bsres par bsam zhing /
gtor ma btegs te /
kyai /
dus gsum sangs rgyas thams cad kyi phrin las kyi mngags gzhug chen po /
bstan pa dam pa'i chos skyong ba'i srung ma legs ldan tshogs kyi bdag po /
dbyings yum e ka tsA TA/
dpal mgon ma ning nag po /
ye shes kyi mgon po phyag bzhi phyag drug
lha chen dbang phyug yab yum /
rgyal chen rnam mang thos sras sogs rgyud gsum dam can srung ma'i tshogs rnams kyis chos sku pad+ma kun tu 'chang dbang /
longs sku tshe 'od dpag med /
sprul sku pad+ma'i myu gu
/pad+ma mdo sngags gling pa /
pad+ma gar gyi dbang phyug
/kun gzigs chos kyi rgya mtsho /
pad+ma ye shes rdo rje sogs rtsa ba brgyud par bcas pa'i dpal ldan bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang bstod /
dge 'dun gyi sde skyongs /
dam chos mi nub pa'i rgyal mtshan tshugs /
bla ma dam pa'i sku tshe dang phrin las spel /
bstan dang bstan 'dzin dang bcas pa'i rim 'gro skyed /
sems can gyi phan bde spel /
'jig rten gyi rgud pa sol /
gdug pa can gyi bsam sbyor ngan pa thams cad rgyun chod /
khyad par du yang rdo rje'i slob ma 'di nyid dus deng nas bzung byang chub kyi bar du khyod la gnyer du gtad kyis /
lus dang grib ma bzhin du 'grogs nas /
sngon gyi las dang 'phral gyi rkyen las byung ba'i rlung mkhris bad kan 'dus pa las gyur pa dang /
'go nad yams rims la sogs nad bzhi brgya rtsa bzhi'i gnod pa thams cad zhi ba dang /
lha klu gnod sbyin gza' dang rgyal po la sogs gdon rigs sum brgya drug cu'i gnod pa thams cad zhi ba dang /
rmi lam mtshan ma ngan pa sogs bkra mi shis pa'i dngos po thams cad zhi zhing bzlog par mdzad du gsol /
tshe dang bsod nams dpal dang 'byor pa sogs legs tshogs kyi dngos po thams cad 'phel zhing rgyas par mdzad du gsol /
khyad par du yang sems can thams cad kyi don du phyag rgya chen po'i dngos grub sgrub pa'i gnas skabs dang mthar thug gi phyi nang gsang ba'i 'gal rkyen mtha' dag sol /
mthun rkyen thams cad yid bzhin du sgrub pa'i grogs gyis /
mthu dang dpung skyed /
bsam pa sgrubs /
re ba skongs /
yid la bsam pa'i don thams cad bde blag tu 'grub pa dang /
mthar thug phyag rgya chen po mchog gi dngos grub la yang dag par sbyor cig
/chos skyong mthu ma chung /
dam can rtsal ma zhan /
mngon par 'dod pa'i dngos grub bde blag tu sgrubs shig
/ces bsgos pas de bzhin re re nas bgyi'o zhes spro ba dang bcas zhal gyis bzhes par bsam mo //
gnyis pa rjes 'dzin mthun rkyen tshe dpal spel ba'i dbang sbyin pa la /
bla ma dang 'chi med pad+ma tshe yi bdag po dbyer med pa la mi phyed dad pa'i gdung shugs drag pos gsol ba 'debs pa 'di'i rjes zlos mdzod /
'gro ba'i mgon po pad+ma tshe dpag med :
dus gsum sangs rgyas tshe bdag yab yum la :
gsol ba 'debs so tshe yi bar chad sol :
'chi med rdo rje'i tshe dbang bstsal du gsol :
zhes gsol ba btab pas dkyil 'khor gyi gtso bo sku gsum rigs 'dus pad+ma tshe yi bdag po dang bla ma dbyer med kyi gnas lngar phyag mtshan lnga dang yig 'bru lngas mtshan pa las 'od zer bsam gyis mi khyab pa dang /
lha mo mgyogs ma'i sprul pa nyi zer gyi rdul ltar 'phros pas khyed rang rnams kyi bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe yi bdud rtsi 'od zer kha dog sna tshogs pa'i rnam par spyan drangs /
khyed rang rnams kyi spyi bo nas zhugs /
lus kyi nang thams cad gang bas 'chi med tshe yi dngos grub thob /
mdun gyi tshe rdzas la thim pas rdo rje tshe yi bcud len du gyur pa'i mos pa mdzod /
ces dang mda' dar g.yab la /
hrI:
pad+ma rnam par rgyas pa'i dkyil 'khor nas :
bcom ldan mgon po o rgyan tshe dpag med :
sprul pa'i pho nya mgyogs ma'i tshogs rnams bcas :
thugs dam gnad nas bskul lo gzi byin skyed :
rnal 'byor bdag cag 'khor dang bcas pa yi :
bla tshe chad nyams yar ba rang sor chud :
'byung lnga'i dwangs ma ye shes 'od lngar sdus :
srid zhi'i dwangs bcud snying dbus thig ler stims :
mi 'gyur 'gag med mi shigs rdo rje'i tshe :
'chi med rtag pa don gyi dngos grub stsol :
oM AHhU~M badzra gu ru pad+ma sid+d+hi A yu She sarba sid+d+hi hU~M:
zhes gyer /
tshe yi dbang bskur ba dngos la /
sku tshe 'brang gi dbang ni /
de ltar tshe 'gugs shing bcud bsdus nas /
tshe'i 'brang rgyas 'di nyid sku gsum rigs 'dus 'chi med rdo rje tshe yi lha tshogs bzhugs pa'i sku las 'chi med tshe'i bdud rtsi dpag tu med pa byung /
khyed rang rnams kyi spyi bo tshangs pa'i bu ga nas zhugs /
lus kyi nang thams cad gang /
dus ma yin pa'i 'chi ba bag chags dang bcas pa sbyangs /
'chi med tshe'i dngos grub thob /
dwangs ma snying dbus mi shigs pa'i thig le dang gcig tu 'dres pas sku rdo rje skye shi med pa'i tshe thob pa'i mos pa mdzod /
oM:
snying po'i bum pa ye shes 'od lnga'i dbus :
o rgyan tshe dpag med pa'i lha tshogs bzhugs :
mi 'gyur rtag pa rdo rje'i tshe dbang bskur :
skye 'chi bgres rgud bral ba'i dngos grub stsol :
kA ya A yur sid+d+hi a b+hi Shiny+tsa oM:
zhes 'brang rgyas spyi bor bzhag
/tshe chang thogs la /
'khor 'das brtan g.yo'i dwangs bcud 'dus pa'i bde chen byang chub sems kyi bdud rtsi myong bas rtsa khams thams cad la khyab /
rlung sems kyi 'gyu ba d+hU ti'i srog tu bcings pas gsung 'gag pa med pa rdo rje'i nA da tshangs pa'i dbyangs rgyun mi chad par sgrog pa'i tshe yi dbang thob par gyur cig
/A:
bde chen byang chub sems kyi bdud rtsi ni :
rlung sems dbu mar 'ching ba'i bcud dang ldan :
'gag med rtag pa rdo rje'i tshe dbang bskur :
tshangs dbyangs rgyun chad med pa'i dngos grub stsol :
wa kA A yur sid+d+hi a b+hi Shiny+tsa aH
zhes pas sbyin /
tshe ril thogs la /
srid zhi'i dwangs ma 'dus pa'i 'pho med rdo rje tshe yi ril bu 'di nyid ye shes sems dpa' o rgyan pad+ma tshe dpag med yab yum sku chung la yan lag rdzogs pa'i gzugs kyis kha sgo nas byon /
snying dbus nyi zla'i gwa'ur rtag brtan 'pho med kyi srog gi zungs su bzhugs pas thugs mi shigs rtag brtan rdo rje tshe yi dbang thob par mos shig
/hU~M:
'pho med dwangs ma lnga ldan ril bu'i gzugs :
snying dbus ye shes sems dpa'i tshul du thim :
mi shigs rtag pa rdo rje'i tshe dbang bskur :
'od gsal gnyug ma don gyi dngos grub stsol :
tsit+ta A yur sid+d+hi a b+hi Shiny+tsa hU~M:
tshe ril sbyin /
chos kyi phyag rgyas rgyas gdab pa'i phyir /
tshe mda' 'di nyid spyi bor rgya gram du bkod pa'i rkyen gyis de las 'brel pa'i sna tshogs rdo rje'i rdul phra mo grangs med pas lus rdo rje'i go khrab kyis g.yogs nas sgo gsum ye shes rdo rje gnyis su med pa'i phyag rgyas btab pas gzhom gzhig skye 'chi dang bral ba'i rdo rje'i srog la longs spyod pa'i skal ba dang ldan par mos shig
/tshe mda' thogs la /
a :
spros pas snang srid khyab pa'i tshe dang dpal :
bsdus pas snying dbus mi shigs thig ler thims :
bcings pas 'du 'bral med pa'i lu gu rgyud :
cis kyang mi phyed rdo rje'i srog 'grub shog :
badzra A yu She rak+Sha a a :
zhes brjod pas spyi bor rgya gram du bzhag
/spro na bkra shis rdzas rtags rin chen bdun sogs mtha' rten du 'bul /
ma grub kyang shis brjod rgyas par spel lo //
de ltar 'chi med rdo rje tshe yi dbang zab thob pa'i dgong pa yang /
dbang 'di lan gcig bskur bas kyang :
dus min 'chi las nges par grol :
mang du bskyar na tshe 'phel zhing :
dpal dang 'byor pa rgyas par 'gyur :
zhes bslu med rdo rje'i gsung la yid ches dad pas spro dga' bskyed par mdzod cig
/bzhi pa don dbang snying po gtor ma'i dbang bskur sbyin pa la /
gtor ma la shes dus rnam bzhir yod pa las skabs 'dir lhar shes par bya ba yin pas dmigs pa 'di bzhin mdzod /
ces brda sbyar la gtor ma lhar gsal 'debs tshig lhug pa'i sgo nas rgyas par brjod pa'am /
bsdu na /
gtor snod rdo rje'i srung 'khor chen po'i dbus :
'byung ba rim brtsegs rin chen ri rab steng :
byang chub sems dpa'i nor bu'i gzhal med khang :
yangs shing rgya che bkod pa bsam mi khyab :
mtshan nyid kun rdzogs 'ja' zer thig le'i dbus :
sna tshogs pad nyi dbugs bral bam ro'i steng :
gtor ma'i ngo bo rdo rje rnal 'byor ma :
dmar smug khro 'dzum sogs nas /
gsal stong zung 'jug 'ja' tshon lta bur shar :
de ltar du gsal ba'i gtso 'khor thams cad kyi spyi bor sku rdo rje'i ngo bo oM dkar po /
mgrin par gsung rdo rje'i ngo bo AHdmar po /
thugs kar thugs rdo rje'i ngo bo hU~M mthing ga rnams gsal btab nas /
slob dpon la sku gsum rigs 'dus sems dpa' pad+ma'i myu gu dngos yin snyam pa'i mos gus drag po dung dung ba mdzad pa'i rkyen gyis /
slob dpon gyi thugs ka nas 'od zer 'phros gtor ma'i lha tshogs rnams kyi thugs rgyud bskul /
de rnams kyi gnas gsum rdo rje'i yi ge 'bru gsum las 'od zer dkar dmar mthing gsum bdud rtsi'i rgyun dang bcas pa dpag tu med pa byung /
khyed rang rnams kyi gnas gsum du rim dang gcig char du zhugs shing thim pa la brten nas dbang bzhi thob /
sgrib bzhi dag
/lam bzhi bsgom rung dang sku bzhi thob rung gi rten 'brel rgyud la bsgrigs te dbang don gyi ye shes mngon du gyur pa'i mos pa mdzod /
ces brda sbyar la gdangs dang bcas te /
hrI:
sku gsum rigs 'dus rtsa gsum rgya mtsho'i dngos :
zhes sogs nas /
mkha' khyab 'gro kun smin cing grol bar mdzod :
ces pa'i bar las gzhung gi thugs dam bskul ba'i mjug tu /
lus ngag yid la rdo rje'i dbang bzhi skur :
rtsa rlung thig le sems kyi dri ma sbyongs :
snang grags rtog gsum lha sngags chos skur shar :
sku bzhi'i go 'phang 'grub par byin gyis rlobs :
rtsa sngags dang /
kA ya wA ka? tsit+ta sarba a b+hi Shiny+tsa oM AHhU~M hrI:
zhes brjod cing gtor ma gnas gsum du bzhag
/slar yang gtor ma'i lha tshogs thams cad 'od du zhu nas khyed rang rnams la thim pas khyed rang rnams kyi lus ngag yid gsum bya byed dang bcas pa dang /
sku gsum rigs 'dus pad+ma sgyu 'phrul drwa ba chen po'i lha tshogs rnams kyi sku gsung thugs yon tan phrin las mi zad pa rgyan gyi 'khor lo dbyer med du gyur pa'i mos pa dang bcas chos nyid gnyug ma khyab brdal ngang du mnyam par 'jog mdzod /
ces dang /
dzaHhU~M baM hoH
zhes brjod cing gtor ma spyi bor bzhag
/de ltar dbang bskur ba'i phan yon kyang /
de ltar thob pa'i dgos pa'ang :
dbang bzhi stan thog gcig tu thob :
nyams rtogs ye shes rgyas par 'gyur :
zhes 'di tsam kho na thob kyang rtsa ba'i dbang bskur rgyas pa'i snying po don gyi dbang bskur legs par thob pa yin no //
de dag gis mchog gi dngos grub nyams 'og tu chud pa'i sprul pa'i gter chen rig 'dzin grub pa'i 'khor los bsgyur ba /
7o rgyan mchog gyur bde chen zhig po gling pa'i gzugs sku'i bkod pa 'od gsal gdod ma'i nang dbyings su bsdus te slar yang sku dang ye shes kyi sgron ma mkha' khyab tu bkod pa'i bye brag
/gsung rdo rje'i rigs kyi dbang phyug
/sku gsum rigs 'dus sems dpa' pad+ma'i myu gu'i mtshan dang zhing gi bkod pa chen po /
kun gzigs 'jam dbyangs mkhyen brtse'i dbang po'i dag pa ye shes kyi gzigs ngor gsal zhing thugs tig gdams pa 'di nyid kyang bstsal pa'i rtsa ba yan lag gi dbang bskur rdzogs par thob pa yin pas /
de dag gi skabs su ji ltar khas blangs pa'i dam tshig las mi 'da' bar srung snyam du dam tshig khas blang ba 'di'i rjes zlos mdzod /
gtso bos ji ltar lan gsum /
gtang rag maN+Dal /
lus 'bul /
dge bsngo bcas spyi ltar byas la slob ma rnams grol /
slob dpon gyis tshogs lhag ma nas brtsam phrin las rjes kyi rim pa mthar dbyung bar bya'o //
de ltar sngon 'gro phyi nang gi 'jug pa /
dngos gzhi rtsa ba'i dbang bskur rgyas pa /
rdzogs rim bar do drug gi ngo sprod /
rjes srung mar gnyer gtad kyi dbang /
tshe dbang mtha' rten /
don dbang snying po'i gtor dbang bcas mthar chags su bskur tshul gter gzhung bde chen bum bzang ltar bkod pa ste /
sgos bka' 'di nyid kho na'i dbang la las dang po pa'i slob ma rjes 'dzin dang sgrub dbang sogs dgos pa dang 'brel nas lhag gnas gyi cho ga sbyar bar spro na gzhung las /
de ltar rtsa ba'i dbang bskur ba :
'jug pa dngos gzhi mtha' rgyas te :
dang po'i las can lhag gnas sogs :
spro na spyi bzhin sbyar bar bya :
zhes gsungs pa bzhin thugs sgrub bar chad kun sel gyi dbang chen mu tig phreng ba nyid lha sngags dang mtshams sbyor kha bsgyur cung zad bgyis pas rung bar mngon la /
bsnyen sgrub 'brel 'jog tsam las bskyed bzlas rdzogs gsum gyi nyams len mi nus na snying po don gyi gtor dbang tsam kun mkhyen 'jam pa'i dbyangs kyi gsungs bzhin thob kyang 'jug bde don tshang du 'gyur bar shes par bya'o //
bsam gyi mi khyab 'phags pa'i rnam thar gyi //
gsang ba 'phags pa kho na'i spyod yul phyir //
'phags chen mdzad pa'i cha shas 'di tsam gyi //
che ba khyad 'phags gnas la bsam gyin dad //
rig 'dzin rtsal 'chang 'jam mgon rnam gsum gyi //
rjes brtse'i pha phog nor bu'i rdul re yang //
nub par phangs nas bkres pas zas rnyed bzhin //
lhag bsam dad pas zhabs tog brtson khul lags //
de las byung ba'i rab dge rgya mtsho'i mjing //
bstan 'gro'i gdengs can dga' mgur brtsen bzhin du //
phan bde'i dpal 'byor zad mi shes pa'i gter //
snyigs ma'i gdung sel chab tu 'di gyur cig
/ces shin tu mi bsrun snyigs ma'i smag rum du 'thums kyang sngon bsags dkar po'i glog phreng gi gar thabs yid mkhar rang bzhin gyis bsgyur ba'i byed las dge bas ngo mtshar zab mo'i gsang ba u dum wa ra'i sil ma 'di nyid kyi smin lam chen po 'di yang /
mdo khams shar gyi nA len+d+ra rdzong sar bkra shis lha rtse bka' gter chos kyi gsang mdzod bkra shis 'chi med grub pa'i dga' tshal nas 7rigs kun khyab bdag kun gzigs pad+ma ye shes rdo rje'i bka' drin las bdag pad+ma gar dbang mdo sngags gling pa'i rang skal du thob pa'i tshe dbang chog 'jug bde zhig 'bri dgos pa'i bka' lung nor bu'i thor tshugs tshangs gnas kyi rgyan du dmigs su bstsal pa dang /
mchog gter gdams pa'i srol 'dzin gter sras mchog sprul rin po che 'gyur med tshe dbang bstan 'phel nas thugs sgrub bar chad kun sel gyi dkyil 'khor lha tshogs yongs rdzogs kyi zhal thang gter sras rig 'dzin tshe dbang nor bu'i thugs dam rten sman bris khyad mtshar gyi rten bcas /
tshul 'di'i dbang chog gter gzhung gi mjug rdzogs rim bar do drug gi gseng lam yongs rdzogs dgongs klong nas phab par rje bla mar gsol ba btab pa de dag kyang khyod nas bris dang rung zhes dgongs gtad gtad rgya dang bcas mdzad mod /
rang gzhan nyams len byed nus dkon pas snyoms las su thal ba phyis dbang chog khrigs ma tsam bstan rgyun la sman srid cing bla ma'i bka' ras su ma bor ba'i dgos pa tsam mthong nas bris pa mkha' khyab yid can rgya mtsho sku gsum bla ma dgyes pa'i dga' tshal du dbugs dbyung ba'i rgyu kho nar smon pa bzhin 'grub par gyur cig
/sarba mang+ga laM//

//
