@#//
rta gzungs kyi cho ga cang shes char 'beb ces bya ba bzhugs so //
na mo badzra kro ta h+ya grI wa ya /
bcom ldan rta mchog dbang gi rgyal po dang /
byang chub sems dpa' cang shes nyi ma'i snying po la phyag 'tshal lo //
'dir rta mgrin gyi rgyud dang sgrub thabs du ma nas 'byung ba dang /
mgon po ber gyi gzhung nas dpal rab 'chang ba gsungs pa dang /
rta gzungs rigs mi gcig pa nyi shu rtsa lnga tsam mthong ba'i don bsdus te /
rgyal po khri srong lde btsan gyis mdzad pa'i sgrub thabs gzhung man ngag dang bstun te /
rta lha'i cho ga rgyas par dgod pa ni /
bcas rnams man ngag zin bris yig chung ltar byas la /
gtor ma yi dam spyi gtor rta mgrin la bsngo /
rin chen 'bar ba che ba gcig la chung ba brgyad kyis bskor ba rta lha la bsngo /
zan la rta yi gzugs byas nas rta la drud pa'i changs bu de dang rta'i spu glud dang bcas pa rta glud bsngos la phyir dor ro //
zan gtsang ma la ling+ga byas la rta 'dre 'gugs gzhug byas la bsgral nas sgo'am lam gyi dkyil du dong cung zad brus nas mnan /
de 'dra tshar ci mang byas la /
rngog chags bsrung bya dmigs yul 'di thams cad dpal ldan bla ma dam pa rnams la skyabs su mchi 'o //
sangs rgyas bcom ldan 'das rnams la skyabs\u0f8e
dam pa'i chos rnams la skyabs\u0f8e
'phags pa'i dge 'dun rnams la skyabs\u0f8e
'phags pa rta mgrin rgyal po la skyabs\u0f8e
byang chub sems dpa' nyi ma'i snying po mi lus rta'i dbu la skyabs\u0f8e
'phags pa khro bo re man+ta la skyabs\u0f8e
byang chub sems dpa' rnam thos sras la skyabs\u0f8e
dpal mgon po nag po rta yi lha la skyabs\u0f8e
gnod sbyin gyi rgyal po khams gsum dbang sgyur ba gang ba bzang po dang rta bdag ku be ra la sogs pa'i rta lha thams cad la skyabs su mchi 'o //

bsrung bya rngog chags 'di rnams kyis thog drangs sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/nye ring chags sdang gnyis dang bral ba'i btang snyoms la yun ring du gnas par gyur cig
/oM swa b+hA wa sogs /
stong pa nyid du gyur /
stong pa'i ngang las sna tshogs pad+ma dang nyi ma gnod byed bsnol ba'i gdan la rang gi rnam par shes pa'i ngo bo yi ge hrIHdmar po las rdo rje dmar po rtse dgu pa hrIHyis mtshan pa /
de las 'od zer 'phros gnod byed thams cad tshar bcad /
'khor 'das kyi mthu stobs byin rlabs tshur bsdus hrIHla thim /
yongs su gyur pa las rang nyid 'phags pa rta mgrin sku mdog dus mtha'i me ltar 'bar ba /
zhal rab tu khros pa'i dbu skra dmar ser 'bar ba'i gseb nas rta mgo ljang zhur rta skad nam mkha'i dbyings su 'tsher bas rta 'dre gnod byed brgyal bar byed pa /
spyan gsum sdang mig phyogs bcur bsgrad pas gnod byed skrag cing sngangs bar byed pa /
zhal gdangs shing 'bar ba'i mche ba bzhi rab tu gtsigs pa /
ljags 'dril zhing 'jigs pa'i gad mo ha ha hi hi'i sgras khams gsum g.yo bar byed pa /
phyag g.yas gser gyi rdo rje rtse dgu pa nam mkhar gsor zhing /
g.yon pa sdigs mdzub dang bcas pas rdo rje'i zhags pa bsnams pa /
zhabs g.yas bskum g.yon brkyang bas ye shes kyi me 'bar ba'i klong nas 'gying ba /
thod skam gyi dbu rgyan dang thod rlon gyi do shal stag lpags kyi sham thabs glang ko'i stod g.yogs dang rus pa'i rgyan drug sbrul gyis brgyan pa'o //
de'i dpral bar oM dkar po /
mgrin par AHdmar po /
thugs dkar hU~M sngon po /
thugs ka'i dbus su hrIHyig dmar po de las 'od zer 'phros pas /
bde chen dbang drag rol pa'i dkyil 'khor nas bsgoms pa dang 'dra ba'i ye shes pa spyan drangs /
h+ya grI wa badzra sa ma ya dzaH
ar+g+haM sogs kyis mchod /
khro bo'i rgyal po rta mchog dpal //
rta skad drag po bsgrags pa yis //
gdug pa ma lus 'dul mdzad pa'i /
khro bo'i rgyal la phyag 'tshal lo //
dzaHhU~M baM hoH
dam tshig pa dang dbyer med par gyur /
slar yang 'od zer 'phros pas 'od dpag med pa gtso bor gyur pa'i rigs lnga 'khor bcas spyan drangs /
oM sarba ta thA ga ta badzra sa mA dzaH
ar+g+haM sogs kyis mchod /
bdag la mngon par dbang bskur du gsol /
zhes gsol ba btab pas bdud rtsi bum pas spyi bo nas dbang bskur /
lus gang dri ma dag chu lhag ma yar lud pas rta dbu'i rtse mor 'od dpag med pas dbu brgyan cing dbang lha rnams kyang rang nyid la thim par gyur /
rang gi thugs ka'i nyi ma'i steng du hrIHyig dmar po'i nang du bsrung bya rta rnams tshud nas yod pa'i hrIHyig gi mthar sngags phreng bye ru'i phreng ba lta bu rang sgra dang bcas g.yas su 'khor bar bsam /
oM hrIHpad+mAn+ta kr-ita badzra kro ta h+ya grI wa hu lu hu lu hU~M phaT/
ces bsnyen pa ci nus bzla /
de nas srung 'khor bsgom pa ni /
rang nyid rta mgrin gyis rta skad lan gcig bton pas rta la gnod pa'i bgegs thams cad rang dbang med par sbur ma rlung gis ded pa ltar sngangs yed yed rang gi mdun du 'dus /
rta skad lan gnyis pa bton pas dam la btags nas phyin chad gnod pa mi byed par khas blangs dam bcas /
rta skad lan gsum pa bton pas da rung gdug sems 'chang ba rnams bya spu rlung gis khyer ba ltar rgya mtsho chen po'i phar 'gram du bskrad /
de nas rang gi sku las me dpung 'tshub cing 'bar bas rta la gnod byed thams cad bsregs nas me'i gur khang kha dog lnga ldan g.yas phyogs su 'khyil nas 'bar bar gyur /
de nas rang gi sku las 'phros pa'i 'od zer las byung ba'i mtshon cha sna tshogs rtse phyir bstan pa'i gur /
de'i nang du dbyug to'i gur /
de'i nang du ral gri'i gur /
de'i nang du 'khor lo kha sbyor ba gnam lcags las grub pa /
rtsibs bye ba 'bum sde rno ngar dang ldan pa g.yas su 'khor ba'i gur /
de'i nang du rdo rje'i sa gzhi ra ba drwa ba gur bla re /
de'i nang du rta mgrin dmar po ral gri dang sdigs mdzub can zhal phyir gyu nas zlog pa'i las mdzad pa'i gur /
de'i nang du rta mgrin dmar po rdo rje dang zhags pa can zhal nang du gyu nas srung ba'i gur /
de'i nang du rang gi g.yas g.yon dang mdun rnams su gser gyi sa gzhi dang /
g.yu'i ne'u seng la sman gyi ljang bu 'khrungs pa la bsrung bya'i rta rnams 'khod par gyur /
rang gi thugs ka'i sa bon dang sngags phreng las 'od zer dkar po shi sos kyi bdud rtsi lta bur 'phros /
rta rnams la phog pas rta'i nad gdon sdug bsngal thams cad sang sang dag
/'od zer ser po 'phros pas rta rnams 'phel zhing rgyas /
'od zer dmar po 'phros pas 'byung ba'i bcud dang tshe bsod bsdus nas rta rnams la thim pas bkrag mdangs gze mgyogs rtsal shugs dang ldan /
'od zer dmar nag me dpung gi rnam par 'phros /
rta la gnod pa'i nad gdon thams cad bya sgro me la bsreg pa ltar tshar bcad par gyur /

'phags pa rta mgrin rgyal po yis //
rkang bzhi rta rnams bskyab tu gsol //
'phags pa rta lha'i rgyal po yis //
rta rnams kun la srung du gsol //
oM badzra ma hA kro ta b+han+d+ha h+ya grI wa hU~M phaT/
oM pad+mAn+ta kr-ita h+ya grI wa hrIHbadzra kro ta hU~M phaT/
rta rnams la srungs shig rak+Sha rak+Sha hU~M hU~M phaT phaT swA hA/
oM badzra kro ta h+ya grI wa hU~M phaT swA hA/
oM badzra kro ta h+ya grI wa ma hA kro ta hU~M phaT swA hA/
oM pad+mAn+ta kr-ita h+ya grI wa badzra kro ta hU~M phaT/
oM pad+mAn+ta kr-ita badzra kro ta h+ya grI wa hu lu hu lu hU~M phaT/
rta 'di rnams la srung du gsol /
bskyab tu gsol /
thugs rje'i dbang gis mnga' mdzad du gsol /
oM badzra kro ta h+ya grI wa hu lu hu lu hU~M phaT/
oM Ar+ya kro ta re man+ta ha na ha na hU~M hU~M phaT phaT swA hA/
'phags pa gzhon nu re man+tas rta 'di rnams la srung du gsol /
zhes lan gsum mam bdun tsam bzla /
de nas thun mtshams su gtor ma bran la /
oM hrIHpad+mAn+ta kr-ita hU~M phaT/
oM swa b+hA wa sogs /
stong pa'i ngang las rlung me thod sgyed steng //
AHlas b+han+d+ha dum gcig yangs pa'i nang //
gtor ma sha lnga bdud rtsi ye shes lnga //
zhu zhing khol bas zag med bdud rtsir gyur //
rang gi thugs ka'i hrIHlas 'od 'phros pas //
'phags pa rta mgrin rgyal po spyan drangs nas //
mdun gyi nam mkhar bzhugs pa'i ljags kyi rtse //
'od kyi sbu gus gtor ma gsol bar gyur //
oM hrIHpad+mAn+ta kr-ita badzra kro d+ha h+ya grI wa hu lu hu lu hU~M phaT/
i dam baM lin+ta kha kha khA hi khA hi /
h+ya grI wa ar+g+haM sogs /
hrIH
rgyal ba kun gyi chos sku pad+ma'i gsung //
chos rje 'od dpag med pa rdo rje'i chos //
spyan ras gzigs dbang hrIHlas rngam chen sku //
rta mgrin rta skad bzhad la phyag 'tshal bstod //
mchod sbyin gtor ma 'bul ba 'di bzhes la //
rta la gnod cing 'tshe ba'i gdon bgegs kun //
skad cig tsam gyis thal ba rdul du rlogs //
gnod byed dgra rkun thams cad zlog tu gsol //
rta nad sdom dang rngo 'bras 'tsher nad dang //
'khrugs chen tsha long grang long srin 'gag dang //
rnag nad skrangs 'bur glo nad 'theng grum dang //
gcong nad la gar mtshul bcu la sogs pa'i //
rta nad thams cad zlog pa'i phrin las mdzod //
rta drel rngog chags srung zhing skyob pa dang //
rngog chags tshe srog brtan par mdzad du gsol //
de nas glud bsdus pa ni /
zan la rta gzugs byas changs bus bskor ba bran la 'di skad do //
oM a mr-ite hU~M phaT/
oM swa b+hA wa sogs /
stong pa'i ngang las ha yig yongs gyur las //
rta glud rta mchog rab mdzes sga srab can //
'tsher skad lhang lhang 'dur 'gros chems se chem //
gcig las brgya stong khri 'bum du ma 'phro //
glud kyi changs bu 'dod yon longs spyod ldan //
bgegs dang lan chags snang srid lha 'dre rnams //
rab tu mgu zhing tshims pa nyid du gyur //
hU~M/
rta drel rngog chags kun la gnod pa yi //
bgegs dang lan chags 'byung po btsan sri dang //
za re 'thung snyam byed pa'i lha srin rnams //
byams pa'i sems kyis thams cad 'dir 'dus shig
/badzra TA ki hU~M dzaH
bder gshegs rin chen mang dang gzugs mdzes dang //
'byams klas 'jigs kun bral la phyag 'tshal lo //
'dod yon lnga ldan glud kyi changs bu dang //
'bru sna phye mar bdud rtsi'i chab kyis sbrus //
rta drel rngog chags gzugs brnyan 'bur du dod //
ting 'dzin sngags dang phyag rgyas byin brlabs nas //
rta mchog khri 'bum g.yu drel brgya dang stong //
gser sga g.yu mthur mu men gong smed bcas //
'dur 'gros chems chem lha 'dre'i spyan lam mdzes //
'tsher skad lhang lhang 'byung po'i rna bar snyan /
kha rlangs bun bun bgegs rigs sna la zhim //
glud kyi changs bus lan chags bkres skom zhi //
spu glud mdzes 'jam lha 'dre'i sku lus tshim //
chu gtsang bran pas yi dwags bkres skom zhi //
'di 'dra'i rta glud ya mtshan ldan pa 'di //
bgegs rigs stong phrag brgyad cu rnams la sbyin //
gdon rigs nyi khri chig stong rnams la bsngo //
rta 'dre rtil sri bsen mo rnams la sbyin //
tshe rabs sngon gyi lan chags rnams la bsngo //
btsan 'dre yul 'dre sgab 'dre rnams la bsngo //
dam sri god 'dre gri bo rnams la bsngo //
thams cad ma lus ngoms shing tshims gyur cig
/oM na maHsarba ta thA ga ta a wa lo ki te oM sam b+hA ra sam b+hA ra hU~M/
gsum mam bdun bzla /
ar+g+haM sogs /
hU~M/
nyon cig bgegs dang lan chags 'byung po'i tshogs //
phywa dang g.yang la rku ba'i bse rag dang //
rta drel nor la gnod pa'i god 'dre dang //
rta phyugs srid sgab gcod pa'i god 'dre rnams //
glud dang changs bu 'di yis mgu byos la //
phyin chad gnod 'tshe gdug sems ma 'chang zhig
/rang gi lus la gnod pa'i dpe longs la //
nam yang phyin chad gnod pa ma byed cig
/hU~M/
bslu med dkon mchog gsum dang rta mchog dpal //
rdo rje re man+ta yi bden pa'i mthus //
rta drel rngog chags la gnod bgegs kyi tshogs //
'di ru ma 'dug myur bar gzhan du dengs //
gal te nga yi bka' las 'da' gyur na //
dpal chen khro rgyal rta mchog thugs khros nas //
rdul phran bzhin du brlag par gdon mi za //
de bas myur ba nyid du phyir dengs shig
/oM hrIHpad+mAn+ta kr-ita h+ya grI wa hu lu hu lu gnod byed rta 'dre rta sri thams cad u tsa ta ya hU~M phaT/
de nas rol mo dang thun gyis brab /
gu gul bdug
/de nas rta lha'i gtor ma bran la /
oM a mr-ite hU~M phaT/
oM swa b+hA wa sogs /
stong pa nyid du gyur /
stong pa'i ngang las rang gi mdun du g.yu'i ne'u seng gser gyi bye ma brdal ba /
ta la'i phreng bas bskor ba'i dbus su b+h+rU~M las rin po che sna tshogs las grub pa'i gzhal yas khang brtsegs rin po che'i drwa ba drwa phyed g.yer ka dar 'phan gyis bskor ba'i dbus su /
sna tshogs pad+ma dang zla ba'i steng du ha las rta mchog rma bya'i mgrin pa ltar sngo zhing chu ris dang ldan pa /
nywa bzhi nag po rlung gi shugs dang ldan pa dar za 'og gi stan dang gser sga g.yu mthur can /
mchong gi gong smed dang gser zhub dang ldan pa'i sga gong du hU~M yig dmar ser las 'od 'phros /
'jig rten khams kyi gter bdag thams cad kyi nus pa bsdus hU~M la thim /
yongs su gyur pa las dpal 'phags pa rdo rje re man+ta sku mdog dmar ser 'od zer 'phro ba /
zhal gcig khro la 'dzum pa /
dbu la dngul gyi lcog zhu la bya phod dkar po dang dar gyis brgyan pa gsol ba /
sku la dar dmar ljang gi ber dang bse khrab ser po zhu lugs su mnabs pa /
phyag g.yas rdo rje rtse lnga pa nam mkhar 'phyar zhing g.yon pas gter gyi ne'u le rin chen sna tshogs skyugs pa bsnams pa /
gru mo g.yon na mdung dar ba dan dmar po can 'phyar ba /
zhabs gnyis rol pa'i stabs kyis rta mchog gi steng na 'gying ba /
de'i spyi gtsug tu bya khyung gcig lding ba /
phrag gong na lcags kyi bya khra gnyis 'jum pa /
rgya stag dmar po gnyis mdun nas 'gro nas rta drel srung ba /
dung gi seng ge rgyab nas 'gying zhing ral pa sprug pa /
sngon po sgab ser rol du khrid pa 'o //
de'i shar du hU~M yig dkar po las byung ba'i dpal rab 'chang ba'i mgon po sku mdog dung ltar dkar ba /
zhal gcig spyan gsum khro zhing bzhad pa /
dbu skra'i thor tshugs la rin po che'i rtse bran lngas brgyan pa /
phyag g.yas shel gyi 'khor lo dang g.yon pa rin po che'i zhags pa bsnams pa /
dar dkar po'i na bza'i steng du dar nag gi 'jol ber gsol zhing g.yu 'brug sngon po la 'chib pa /
mdun na lcags kyi bya khra lding zhing phyi na stag gzig mang po 'gro ba'o //
lhor hU~M yig ser po las byung ba'i Ar+ya re man+ta gser btso ma'i mdog can dar ser gyi ber dang gser gyi khrab mi zhub rta zhub gsol ba /
phyag g.yas shel gyi ral gri phyar ba las rin po che shel gyi char 'beb pa /
g.yon ne'u le'i rkyal pa nas rin po che sna tshogs skyugs pa /
sngon po chu ris nywa bzhi nag po'i steng na rgyal po rol pa'i stabs kyis bzhugs pa'o //
de'i nub tu hU~M yig dmar po la gzhon nu re man+ta sku mdog bye ru lta bu sgeg cing mdzes pa /
dbu la bse rmog dmar po dang sku la bse khrab dmar ser gsol ba /
phyag g.yas mda' dar dmar po bsnams pas rta g.yang sdud cing g.yon pas bse sgrom smug po bsnams pa /
rta rnams spel bar mdzad pa /
sngon po chu ris la 'chib pa'o //
de'i byang du hU~M yig dmar nag las khro bo chen po re man+ta sku mdog dmar nag khrag gi mdog can zhal gdangs shing mche ba gtsigs pa /
spyan gsum rab tu bsgrad cing ljags brkyang ba /
sma ra dang smin ma dmar ser 'bar ba /
rdo rje'i bse khrab dang bse rmog mnabs pa /
'khor gsum rked la bskor zhing gru mo na mdung dar 'phyar ba /
phyag g.yas kyis bya khra 'gyed cing g.yon lcags kyi mda' gzhu bsnams pa /
cang shes sngo nag mtshal nag rting dkar rlung gi gshog can 'chib pa'o //
shar lho mtshams su pAM yig las byung ba'i gang ba bzang po bse khrab dang bse rmog can /
phyag g.yas dpal dang 'byor pas gang ba'i bum pa dang /
g.yon pas gter gyi ne'u le bsnams shing sngon po chu ris la zhon pa'o //
lho nub tu bai las byung ba'i rnam thos sras ser po rin po che'i prog zhu dang bse khrab gsol zhing seng ge la 'chib pa /
rin po che'i dbyug to dang ne'u le bsnams pa'o //
nub byang du hU~M las mgon po nag po rta'i lha sku mdog mthing nag zhal gcig phyag gnyis spyan gsum mche ba bzhi gtsigs pa /
phyag g.yas rdo rje rtse lnga dang mdung dar nag po 'phyar bas rta la gnod byed thams cad zlog par byed pa /
g.yon bum pa dang zhags pas gnod byed 'ching zhing rta nag po rting dkar la 'chibs nas gling bzhi yud tsam gyis bskor nas nyi zla skar chen gyi 'od 'phro ba'o //
byang shar du ku las ku be ra nag po zhal gcig phyag gnyis khros shing am gtsigs bsdams pa /
sku la bse khrab dang dbu la bse rmog gsol ba /
phyag g.yas ral gri bsam gcod 'bar ba phyar bas rta la gnod byed thams cad tshar gcod cing /
g.yon pas bsrung bya'i rta rnams kyi srab mda' la bzung nas rdzi bo mdzad pa /
chibs su rta nag po rlung gshog la zhon pa'o //
de rnams kyi phyi rol du rta lha sprul pa'i 'khor tshogs gnod sbyin re man+ta sku la gser gyi khrab mi zhub rta zhub gsol ba /
dbu la lcog zhu dkar po bya phod kyis brgyan pa /
rta sngon po chu ris la 'chibs nas mtshon cha sna tshogs thogs shing 'dzam gling khyab par rgyug pa lnga brgyas bskor ba'o //
de'i phyi rol du rta lha ku be ra la sprul pa'i 'khor tshogs 'bum sdes bskor ba'o //
de thams cad kyi dpral bar oM dkar po /
mgrin par AHdmar po /
thugs kar hU~M mthing sngon /
thugs ka'i dbus su rang rang gi sa bon gyis mtshan pa /
de las 'od zer 'phros pas bsgoms pa dang 'dra ba'i ye shes pa spyan drangs /
spos shug dud pa gtang rnga rol mo dbyangs dang bcas pas /
hU~M/
sum rtsen lcang lo can dang dgung sngon dbus //
rang bzhin gar bzhugs gnas mchog dam pa nas //
rdo rje khro bo Ar+Ya re man+ta //
rlung ltar myur ba'i shugs kyis gshegs su gsol //
lha gnas dga' ba'i tshal dang 'dres ma'i tshal //
tshal chen bzhi dang nyi ma shar phyogs nas //
lha rnams yongs kyi so pa spyan rnon po //
dpal rab 'chang ba'i mgon po gshegs su gsol //
ri rab chen po ri yi rtse mo na //
chos bzang lha yi 'dun sa chen po nas //
lha yi sras po 'phags pa re man+ta //
thugs rje'i dbang gis gnas 'dir gshegs su gsol //
'od stong 'bar ba nyi ma'i dkyil 'khor nas //
rlung rta bdun gyi mnga' bdag rdzu 'phrul can //
nyi ma'i sras po gzhon nu re man+ta //
mchod cing sgrub pa'i gnas 'dir gshegs su gsol //
lha dmag 'bum gyi lam mkhan lam gyi lha //
rkang bzhi rngog chags kun gyi bdag po ste //
rta sri sgrol mdzad khro bo re man+ta //
lam lha chen po gnas 'dir gshegs su gsol //
lcang lo can dang yar 'brog ha bo'i gangs //
rnam par rgyal ba'i khang bzang dam pa nas //
srid gsum bdag po gnod sbyin gang ba bzang //
dpal dang 'byor pa spel phyir gshegs su gsol //
ri rab byang phyogs gnya' shing 'dzin gyi rtse //
rin chen pho brang bdun brtsegs mdzes pa dang //
byang phyogs ri mtho sa gtsang thams cad nas //
sems dpa' rnam mang thos sras gshegs su gsol //
byang shar rtsub 'gyur tshal dang bsil ba'i tshal //
gdong dmar brag dang rin chen chos brag nas //
rta yi srung ma ma hA kA la che //
dam tshig dbang gis gnas 'dir gshegs su gsol //
byang phyogs 'jig rten gnod sbyin pho brang dang //
gling bzhi mun sel zla ba'i dkyil 'khor nas //
zla ba'i sras po rta bdag ku be ra //
rta rnams bsrung phyir gnas 'dir gshegs su gsol //
nor lha chen po'i bka' nyan srung ma'i tshogs //
sprul pa'i rta lha lnga brgya gnod sbyin 'bum //
nor lha bye ba sa ya 'bum dang bcas //
mchod pa'i gnas 'dir spyan 'dren gshegs su gsol //
oM Ar+ya re man+ta sa pa ri wA ra badzra sa ma ya dzaHdzaH
hU~M/
rin chen sa gzhi g.yu yi ne'u sing bkram //
gser gyi bye ma bdud rtsi'i rdzing bus gtam //
ta la'i phreng bas yongs su bskor ba'i dbus //
rin chen khang brtsegs gser gyi drwa bas spras //
dar gyi lda ldi g.yer kha mang pos brgyan //
de dbus sna tshogs pad+ma zla ba'i steng //
rlung gi shugs can cang shes sngon po'i khri //
gtso dang 'khor du 'tsham pa'i gdan khri la //
'phags pa rdo rje khro bo re man+ta //
'khor dang bcas pa dgyes shing bzhugs su gsol //
oM Ar+ya re man+ta sa pa ri wA ra dzaHhU~M baM hoH
sa ma ya tiSh+Tha lhan /
hU~M/
nyi ma shar ro dpal shar ro //
dpal rab 'chang ba'i mgon po ste //
lam gyi rgyal po bde mdzad pa //
dgra bla'i mchog ste nyi ma'i sras //
gzi ldan khyod la phyag 'tshal lo //
'gro ba nyam thag don slad du //
thugs rje'i dbang gis mgon mdzad pa //
lam gyi dgra dang 'jigs pa sel /
khyu mchog rta rnams spel mdzad pa //
mnga' mdzad thub dbang lha yi lha //
thugs kyi lha la phyag 'tshal lo //
phyag 'tshal gzhon nu re man+ta //
bdag gis dus rnams thams cad du //
lha mchog khyod la dad pa yis //
gus pa'i sems kyis phyag 'tshal lo //
oM Ar+ya re man+ta a ti pU hoH
pra ti tsa hoH
hU~M/
khro bo gzhon nu re man+ta //
sprul pa'i 'khor dang yang g.yog bcas //
gnod sbyin rnam sras gang ba bzang //
ma hA kA la ku be ra /
khyed rnams sngon gyi dam tshig can //
bcom ldan shAkya thub pa dang //
rta mgrin gsang bdag pad 'byung gi
/spyan sngar rang srog snying po phul //
byang chub mchog tu sems bskyed nas //
sangs rgyas bstan pa bsrung ba dang //
sems can kun la phan pa'i phyir //
rngog chags rta drel srung ba dang //
spel zhing rgyas par bya ba'i phyir //
rang rang gzungs sngags phul ba yi //
dam tshig gnyan po dgyes dgongs la //
bdag gis bcol ba'i phrin las ni //
ma thogs myur du grub par mdzod //
oM Ar+ya re man+ta sa pa ri wA ra sa ma ya ha na ha na hU~M phaT/
lce la bdud rtsi byin par bsam la /
bum chu'i bdud rtsi gtor /
hU~M/
rgyal ba rigs lnga ye shes lnga yi dngos //
dgos 'dod kun 'byung rin chen cod pan mchog
/dus gsum rgyal ba'i dbang bskur bla na med //
gter bdag gnod sbyin rnams la 'bul bar bgyi //
oM rat+na mu ku TaM a b+hi Shiny+tsa hU~M/
zhes cod pan gyi phyag rgyas dbang bskur ro //
oM a mr-ite hU~M phaT/
oM swa b+hA ba\u0f8e
stong pa'i ngang las rin chen snod nang du //
nyer spyod 'dod yon rin chen 'bru sman dang //
rten rdzas skong rdzas sgrub rdzas mchod pa'i rdzas //
rgya chen zad mi shes pa nam mkha'i mdzod //
zag med bde ba skyed pa nyid du gyur //
oM badzra s+pha ra Na khaM/
hU~M/
'phags mchog rdo rje khro bo re man+ta //
rigs bzhi'i 'khor dang khro bo rang 'dra bcas //
gang bzang rnam sras mgon po ku be ra //
yang 'khor nor lha bye ba'i tshogs bcas la //
yan lag brgyad ldan chab dang bsil ba'i chu //
'dab brgyad kha dog mdzes pa pad+ma'i tshogs //
spos dkar a ga ru dang tsan+dan dang //
'bru mar rtsi mar rin chen nor bu'i 'od //
bzang shing dri zhim ngad ldan gtsang ma'i chab //
ro mchog brgya ldan zhal zas sna tshogs dang //
rnga dang dril bu sil snyan rol mo'i dbyangs //
sku gzugs cang shes sngo bkra mdzes pa'i gzugs //
bstod dbyangs gzungs kyi 'dzab dbyangs snyan pa'i sgra //
bzang shing zas sna spos dkar bsregs pa'i dri //
dkar gsum mngar gsum zas phud tshogs pa'i ro //
sna tshogs dar zab stag ras gzig ras dang //
dngos 'byor yid sprul mchod pa rgya mtsho 'bul //
gzhan yang mchod pa'i bye brag 'bul ba ni //
dmigs rten ris su bris dang 'bur du gtod //
dpag med dngos 'dra nam mkha' gang bar spros //
'khor lo nor bu btsun mo glang po mchog
/rta mchog dmag dpon blon po rin po che //
gdugs dang dung dkar gser nya pad ma mchog
/bum pa dpal be 'khor lo rgyal mtshan dang //
me long li khri dung dang gi wang dang //
dUr ba zho dang bil ba ku sha dang //
yo byad phun sum tshogs pa rgya mtsho 'bul //
sman lnga dri lnga 'bru lnga snying po lnga //
rin chen lnga dang dar tshon sna lnga dang //
mda' dang mdung dang bse khrab rmog zhu dang //
dar ber ljang bkra cang shes chu ris sogs //
mthun rdzas rnam pa du ma 'bul bar bgyi //
oM Ar+ya re man+ta sa pa ri wA ra ar+g+haM sogs /
shab+da pra tIts+tsha swA hA/
oM a mr-ite hU~M phaT/
oM swa b+hA wa sogs /
b+h+rU~M las rin po che'i snod yangs shing rgya che ba rnams kyi nang du oM AHhU~M 'od du zhu ba las byung ba'i gtor ma dkar gsum mngar gsum 'dod pa'i yon tan lnga dang ldan par gyur pa la /
rta lha rnams kyi ljags las 'od kyi sbu gu byung ste gsol bar gyur /
oM a kA ro sogs /
na maHsarba ta thA ga te b+h+yo bi shwa mu khe b+h+yaHsogs /
oM badzra kro ta re man+ta i daM ba liM ta kha kha khA hi khA hi /
oM bud+d+ha kro ta re man+ta i daM\u0f8e
oM Ar+ya re man+ta i daM\u0f8e
oM ku ma rA re man+ta i daM\u0f8e
oM ma hA kro ta re man+ta i daM\u0f8e
oM pUr+Na b+ha dra ya i daM\u0f8e
oM bai shra ma NA ya i daM\u0f8e
oM ma hA kA la g+ho ra de wa i daM\u0f8e
oM ku be ra ya i dam\u0f8e
oM sarba yak+sha g+ho ra d+he wa sa pa ri wA ra i daM ba liM ta kha kha khA hi khA hi /
dam rdzas bdud rtsi'i gtor ma rgya chen po 'di bsngo zhing 'bul ba'i gnas su gyur pa ni /
dpal rdo rje khro bo chen po re man+ta sku gsung thugs 'khor dang bcas pa /
dpal rab 'chang ba'i mgon po /
lam lha chen po 'phags pa re man+ta /
nyi ma'i sras po gzhon nu re man+ta /
khro bo chen po rta lha re man+ta /
dpal 'byor gang ba bzang po /
rdo rje gnod sbyin rnam thos sras /
rta lha mgon po nag po /
rta bdag ku be ra la sogs pa rta lha 'khor sprul pa yang sprul g.yog dang bcas pa rnams kyi zhal du 'bul lo //
sku gsung thugs mnyes shing tshims nas spyir sangs rgyas kyi bstan pa dar ba dang /
khyad par du bdag gi rta rnams bsrung zhing bskyab pa dang /
sdom lhad grang ba 'theng grum la sogs pa'i rta nad thams cad rab tu zhi ba dang /
lam gyi dgra dang glo bur gyi dgra rkun thams cad zlog pa dang /
bdag gi rta drel rngog chags thams cad 'phel zhing rgyas pa dang /
tshe bsod brtan pa'i phrin las mdzod cig
/hU~M/
'phags mchog byang chub sems dpa' re man+ta //
'gro ba rkang 'khyams ngal ba skyob pa'i phyir //
rta lhar sprul nas rngog chags 'phel mdzad pa //
rdo rje re man+ta la phyag 'tshal bstod //
sum rtsen chos bzang lha yi 'dun sa na //
lha min gdug pa'i bar chad bsal ba'i phyir //
so dang bya ra mdzad pa lha yi dpal //
dpal rab 'chang ba'i mgon po khyod la bstod //
thub dbang drung du rang srog gzungs sngags phul //
'gro ba'i phongs pa sel bar dam bcas pa'i //
nor lha chen po Ar+ya re man+ta //
rngog chags spel mdzad khyod la phyag 'tshal bstod //
gling bzhi'i mun pa ma lus sel ba'i phyir //
rdzu 'phrul rlung gi rta bdun rab skyod pa //
nyi ma'i dkyil 'khor mkha' la sprin bzhin du //
gzhon nu re man+ta la phyag 'tshal bstod //
lha chen nyi ma'i sras su sku 'khrungs shing //
dgung sngon dbus nas gling bzhi khyab par rgyug
/nyi ma'i gzhal yas rlung rta bdun gyi bdag
/nyi ma'i sras po khyod la phyag 'tshal bstod //
sngon tshe lha dang lha min 'thabs pa'i tshe //
lha dmag bye ba 'bum gyi lam mkhan mdzad /
khyod sngags dran pas lam gyi 'jigs pa sel //
lam lha chen po khyod la phyag 'tshal bstod //
rgyal ba'i bstan dang rngog chags rta rnams la //
gnod pa'i dgra bgegs 'byung po lam gyi dgra //
rdul du brlag phyir rab khros gtum po'i sku /
khro bo re man+ta la phyag 'tshal bstod //
rnam par rgyal ba'i khang bzang dam pa nas /
khams gsum dbang sgyur dpal dang 'byor pa'i dpal //
thugs dam srog snying dngos grub ster mdzad pa'i //
gnod sbyin gang ba bzang por phyag 'tshal bstod //
byang chub sems dpa' gser 'dra seng ge zhon //
mi 'jigs skyob phyir rin chen dbyug to 'dzin //
nor rnams spel phyir phyag g.yon ne'u le 'dzin //
rta nor spel mdzad rnam thos sras la bstod //
rnal 'byor dgra bla dug gsum nad kyi sman //
rig 'dzin srog shing lha yi sde dpon mchog
/rta lha mgon po rta nag rting dkar 'chib //
nyi zla skar chen 'od zer 'phro la bstod //
gnod sbyin sde dpon rta bdag ku be ra //
mthing nag ral gri 'bar bas gnod byed sdigs //
phyag g.yon srab mda' 'dzin pas rdzi bo mdzad //
rta yi srung ma khyod la phyag 'tshal bstod //
sprul pa'i rta lha Ar+ya re man+ta //
lnga brgya'i grangs ldan rta sngon gser zhub can //
yang 'khor gnod sbyin nor lha bye ba 'bum //
ma lus 'khor dang bcas la bdag bstod do //
zhes bstod /
rang nyid rta mgrin gyi thugs ka nas hrIHla sngags kyis bskor ba las 'od zer kha dog sna tshogs 'phros /
mdun bskyed rnams kyi thugs kar rang sngags kyis bskor ba la phog
/thugs dam gyi rgyud bskul nas dngos grub thams cad 'od zer gyi tshul du rang la thim pa dang /
'od zer bsrung bya'i rta rnams la phog
/rta nad thams cad ba mo la nyi zer phog pa ltar sang sang dag cing bsal /
rta rnams tshe srog rab tu brtan pa dang 'phel zhing rgyas par gyur /
dkon mchog gsum la phyag 'tshal lo //
sangs rgyas dang byang chub sems dpa' thams cad la phyag 'tshal lo //
oM hrIHbadzra kro ta h+ya grI wa hu lu hu lu hU~M phaT/
oM Ar+ya kro ta re man+ta ha na ha na hU~M hU~M phaT phaT swA hA/
'phags pa gzhon nu re man+tas rta rnams srung du gsol /
zhes bzla ba ni bdag mdun gnyis sbrags la bsgrub pa'o //
rang gi thugs ka nas 'od zer sna tshogs byung /
rdo rje re man+ta'i zhal du mchod pa'i tshul du zhugs /
thugs ka'i sngags phreng la thim pas thugs rgyud bskul te /
lte ba nas rang gi snying gar thim pas dngos grub thams cad thob par gyur /
oM badzra kro ta re man+ta ha na ha na hU~M phaT swA hA/
oM badzra kro ta re man+ta ha na ha na hU~M hU~M phaT phaT/
oM badzra re man+ta ha na ha na hU~M phaT/
rang gi thugs ka nas 'od zer dkar po 'phros /
dpal rab 'chang ba'i mgon po'i thugs rgyud bskul /
'od zer dkar po zla ba'i 'od zer lta bu 'phros /
rta rnams la phog pas rta nad thams cad sangs dag par gyur /
oM bud+d+ha kro ta re man+ta ha na ha na hU~M hU~M phaT/
na mo rat+na tra yA ya /
ha de phu ni ha de phu ni ha swA hA/
tad+ya thA/
shrI ma thi ra ma thi ra ma thi ra b+h+ya phaT/
phu ta pa ra ma ti ni /
d+ha ra d+ha ra /
d+hi ri d+hi ri /
u su ri ti swA hA/
na mo rat+na tra yA ya ha de phu ni u ti swA hA/
rang gi thugs nas 'od zer ser po 'phros /
Ar+ya re man+ta'i thugs rgyud bskul /
'od zer gser btso ma lta bu byung nas rang gi rta dang gnas khang thams cad la khyab pas rta drel rngog chags thams cad 'phel zhing rgyas par gyur /
na mo rat+na tra yA ya ha de phu ni ha de phu ni phu phu swA hA/
tad+ya thA/
thi ri thi ri pra dz+nyA ba ra ti ni /
da ra da ra /
d+hi ri d+hi ri /
u yu ti ni swA hA/
na mo rat+na tra yA ya /
ma wer na d+he wa a su u pa ni swA hA/
Ar+ya re man+ta swA hA/
oM Ar+ya re man+ta kro d+ha rak+Sha rak+Sha ye swA hA/
Ar+ya re man+ta he he phu ka swA hA/
rang gi thugs ka nas 'od zer glog zhags lta bu 'phros /
gzhon nu re man+ta'i thugs rgyud bskul bas 'od zer dmar po lcags kyu dang zhags pa lta bu 'phros /
'jig rten khams thams cad kyi rta drel rngog chags thams cad kyi g.yang dang dngos grub bsdus nas rang dang bsrung bya la thim par gyur /
na mo rat+na tra yA ya /
na mo sa dong ka rA tsa /
b+h+ya ha ba na de b+hU ne swA hA/
na mo de ba pu tra pra ha he pu b+hi d+hi d+he he de b+hu ni ha re pu ni de swA hA/
oM tad+ya thA/
shrI ye shrI ye ma nu /
pra dz+nyA ba ra te na tsa ra /
tsa ra i baM ta ni d+hi ri d+hi ri b+hu d+ha ni swA hA/
oM Ar+ya re man+ta bdag gi dbang du g+ho ra sarba pA shaM ku ru ye swA hA/
na mo rat+na tra yA ya /
ha de phu ni ha de phu ni swA hA/
tad+ya thA/
gri ni ye shrI ye pur+Ni dzi pa ra /
ta ra ni d+ha ra d+ha ra /
d+hi ri d+hi ri u u ti ni swA hA/
rang gi thugs ka nas 'od zer dmar nag 'phros /
khro bo re man+ta la phog pas dbu gtsug dang phrag pa'i khyung dang lcags kyi bya khra las khyung dang bya khra'i tshogs spros pas nam mkha' bar snang gang /
mdun rgyab kyi stag seng las stag dang seng ge'i tshogs spros pas sa gzhi khyab ste /
rta la gnod pa'i dgra bgegs thams cad la bya khra dang khyung gi tshogs 'jum zhing klad pa bton /
stag dang seng ges zos /
gdon dang gdug pa thams cad bya khyung gi tshogs kyis ded nas bskrad pas mtshams bcad par gyur /
oM ma hA kro ta re man+ta ha na ha na hU~M phaT/
rang gi thugs ka nas 'od zer 'phros pas gang ba bzang po'i thugs rgyud bskul /
'od zer ser po 'phros shing rta rnams la thim pas /
rta rnams bsrung zhing spel ba dang /
rta'i dpal g.yang thams cad spel bar gyur /
na mo rat+na tra yA ya /
na masatrai ya d+hi lokya b+ha ha ra b+hi tri ta pa ya da na /
rta 'di rnams la srungs shig
/nor rnams spel cig swA hA/
na mo rat+na tra yA ya /
na ma satrai lokya g+hu ti b+hu ra ti te ya na /
rta rnams la srungs shig
/nor rnams spel cig swA hA/
na mo rat+na tra yA ya /
na ma satrai lo ki li ti b+hi ri b+hi ri ha sa ma na ye swA hA/
rta rnams srung du gsol /
rta rnams spel cig swA hA/
na mo rat+na tra yA ya /
na ma satrai lokya b+ha ra b+ha ra /
b+hi ti b+hi ti sa man d+ha /
rta 'di rnams la srungs shig
/nor rnams spel cig
/oM pUr+Na b+ha dra g+ho ra rak+Sha rak+Sha swA hA/
rang gi thugs ka'i 'od zer rnam sras la phog pas thugs rgyud bskul /
'od zer ser po'i sna las rin po che'i char 'bebs shing spel ba'i las mdzad par gyur /
oM badzra pA Ni hU~M/
oM bai shra ma NA badzra rak+Sha /
oM bai shra ma NA sa ma ya rta rnams srungs shig
/nor rnams spel cig swA hA/
oM bai shra ma NA badzra bdag gi rta rnams la srungs shig swA hA/
bdag gi thugs ka'i 'od zer rta lha mgon po nag po la phog pas mgon po nag pos rta rnams srung zhing /
rta la gnod pa thams cad tshar gcod pa'i las la brtson par gyur /
oM ma hA kA la ru ru sha te ga te ni swA hA/
tad+ya thA/
hi li hi li ki ti ni tsi ti ni swA hA/
oM ma hA kA la d+hu na d+hu na hU~M phaT/
oM ma hA kA la ya ga ni na sha ya hi ka gi na /
tad+ya thA/
oM hi li hi li ga ta ni tsi swA hA/
oM ma hA kA la ya d+ha ru sha na swA hA/
oM ma hA ka la ga ne sha ya ta g+h+ri na ta /
oM ma hA kA la du du sha pa te ga te ni swA hA/
tad+ya thA/
oM hi li hi li /
ki ti ni tsi te na swA hA/
oM shrI ma hA kA la ga ne sha ya ta g+hi ni /
tad+ya thA/
oM a ka he ni hi la swA hA/
rta'i nad dang gnod pa thams cad mgon po nag pos thul cig
/rang gi thugs ka nas 'od zer 'phros pas /
ku be ra'i thugs rgyud bskul pas rang 'dra ba'i ku be ra 'bum phrag 'phros te phyag g.yas ral gri phyar nas rta la gnod pa thams cad bsad bcad gtubs nas med par byed cing /
g.yon gyi phyag gis rta'i srab mda' bzung nas rta'i rdzi bo byed par gyur /
oM ku be ra ye ra ye swA hA/
oM ku be ra swA hA/
g+ho ra rak+Sha rak+Sha b+h+rU~M b+h+rU~M srungs shig
/ces mang nyung ci rigs pa bzla /
de nas nyams chag bskang phyir skong bshags bya ste /
hU~M/
b+h+rU~M las skong rdzas ri rab bang rim bzhi //
shar phyogs shel la lho phyogs bai DUr+ya //
nub phyogs rA ga byang phyogs gser las grub //
gling bzhi ri rab lcags ri khor yug bcas //
bya gcan ri dwags g.yung dwags chu gnas tshogs //
lha mi'i longs spyod 'dod yon dpag med bcas //
nam mkha' gang bar sems kyis mngon sprul nas //
rta lha 'khor bcas dgyes pa skyed byed 'dis //
rdo rje re man+ta yi thugs dam bskang //
dpal rab 'chang ba'i mgon po'i thugs dam bskang //
Ar+ya re man+ta yi thugs\u0f8e
gzhon nu re man+ta yi thugs\u0f8e
khro bo re man+ta yi thugs\u0f8e
rtsa gsum lha tshogs so so'i thugs\u0f8e
lam lha dgra bla chen po'i thugs\u0f8e
gzi ldan nyi ma'i sras po'i thugs\u0f8e
rlung rta bdun gyi bdag po'i thugs\u0f8e
sar gnas 'phags pa chen po'i thugs\u0f8e
rngog chags yongs kyi bdag po'i thugs\u0f8e
dpal 'byor gang ba bzang po'i thugs\u0f8e
rdo rje rnam thos sras kyi thugs\u0f8e
rta lha mgon po nag po'i thugs\u0f8e
rta bdag ku be ra yi thugs\u0f8e
sprul pa rta lha lnga brgya'i thugs\u0f8e
yang 'khor lha dmag bye ba'i thugs\u0f8e
hU~M/
yang cig Ar+ya re man 'khor bcas kyi //
thugs dam gnyan po skong ba'i dam rdzas ni //
bris sku 'bur sku rta sngon rgyan ldan dang //
g.yag lug bya rta'i gzugs 'gros sna tshogs kyis /
khyed kyi sku yi thugs dam bskang gyur cig
/lung tang phreng ba dkar gsum gtor ma dang //
rnga dang rol mo bstod dbyangs sna tshogs dang //
srog snying gser dngul mtshal gyis bris pa 'dis /
khyed kyi gsung gi thugs dam bskang gyur cig
/rin chen 'bar ba bris dang 'bur du btod //
srog gi 'khor lo rta sngon snying dang mig
/gser dngul skra bzang la sogs rin chen lngas /
khyod kyi thugs kyi thugs dam bskang gyur cig
/mda' mo bya rgod dar tshon sna lngas brgyan //
stag ras gzig ras bse khrab bse yi rmog
/'jol ber ljang bkra mdung dar ba dan can /
khyed kyi yon tan thugs dam bskang gyur cig
/lcags kyi bya khra lcags mda' lcags gzhu dang //
ral gri 'bar ba rta nag rting dkar sogs //
gnad nas bskul zhing phrin las bsgrub pa yis /
khyed kyi phrin las thugs dam bskang gyur cig
/hU~M/
khro bo chen po Ar+ya re man+ta //
rngog chags srung ma gnod sbyin nor lha'i tshogs //
sngon gyi thugs dam gnyan las ma 'da' bar //
'bod pa'i dus na rta lha snyan ma sra //
g.yab pa'i tshe na rta lha spyan ma rtul //
rbad pa'i tshe na rta lha mthu ma chung //
mngag pa'i tshe na rta lha bang ma bul //
sngar byas las kyi gtang rag gnyan po 'bul //
phyi byed las kyi zhu skyems gnyan po 'bul //
da lta las kyi gnyer zas 'di bzhes la //
rta lha 'khor bcas thugs dam bskang gyur cig
/hU~M/
thugs rje'i mnga' bdag 'phags pa re man+ta //
gnod sbyin rta lha'i 'khor tshogs bcas pa rnams //
rnal 'byor bdag la gsan cing dgongs su gsol /
khyed rnams ye shes spyan ldan dus gsum gzigs //
bdag ni ma rig dbang gis gti mug pas //
rten rdzas ma tshang mchod pa'i phud nyams dang //
ting 'dzin ma gsal bzlas brjod sngags ma dag
/lhag bsam mi ldan rang 'dod khong du bcug
/bsod nams mi ldan sbyin pa'i 'bras bu yal //
chog shes chung zhing ha cang 'dod skyon sogs /
khyed rnams thugs dang 'gal ba ci mchis pa //
rab tu gnong zhing 'gyod pas mthol lo bshags //
oM sa ma ya /
AHsa ma ya /
hU~M sa ma ya /
oM Ar+ya re man+ta swA hA/
oM badzra satwa sogs yig brgya bzla /
hU~M/
rdo rje khro bo chen po re man+ta //
shar phyogs skyong ba'i mgon po dpal rab 'chang //
lam lha'i rgyal po Ar+ya re man+ta //
nyi ma'i sras po gzhon nu re man+ta //
rab 'jigs khro bo chen po re man+ta //
gang ba bzang po rdo rje rnam thos sras //
ma hA kA la rta bdag ku be ra /
khyed rnams 'khor bcas thugs dam bskangs gyur nas //
rta drel gnod pa'i dgra bgegs zlog tu gsol //
glo bur dgra rkun 'phrog pa zlog tu gsol //
tsha long grang long srin 'gag zlog tu gsol //
'khrugs chen skrangs 'bur rnag nad zlog\u0f8e
glo dang lheb dang 'theng grum zlog\u0f8e
rngo dang 'bras dang 'tsher long zlog\u0f8e
glo nad gcong grum mtshul bcu zlog\u0f8e
gza' nad zer ma gdon nad zlog\u0f8e
tshun lang khrag 'khrugs 'tsher gcu zlog\u0f8e
sdom rigs 'khrugs dang btsan sri zlog\u0f8e
'phrang bdud dgung sngon bya zhon zlog\u0f8e
rtsa sdom stod 'khrugs smad slad zlog\u0f8e
chu sri rkang gnyis 'theng ba zlog\u0f8e
rtsa grum lag gnyis grum pa zlog\u0f8e
chag rigs gtsong dang la gar zlog\u0f8e
sa grib gnam grib chu grib zlog\u0f8e
sna nad 'khrug lang chu byi zlog\u0f8e
brgyal nad glo bur nad rnams zlog\u0f8e
rta yi lam gyi 'jigs pa zlog\u0f8e
'tsher nad sri lang rims chag zlog\u0f8e
ltas ngan skar ma ngan pa zlog\u0f8e
lam 'dre lam dgra byes 'gong zlog tu gsol //
rta la gnod pa'i dgra bgegs da thul cig
/rnal 'byor bcol pa'i phrin las 'grub par mdzod //
de nas rta 'dre rtil sri brub pa ni /
ling+ga shog ling ngam zan ling brub khung ngam zangs lcags snod du bzhag
/chang rgod dam khrag gis bran /
rang nyid rta mgrin gyi nga rgyal gyis /
stong pa'i ngang las brub khung gnam lcags kyi khang sgrom gru gsum 'bar ba'i nang du yi ge tri yongs su gyur pa las /
gnod byed god 'dre rtil sri mig shi mig
/rkang pa lcags su bcug pa gcer bu 'dar phril li li byed par gyur /

na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bden pa dang /
dkon mchog gsum gyi bden pa dang /
yi dam dpal chen rta mgrin gyi bden\u0f8e
khro bo chen po re man+ta 'khor dang bcas pa'i bden\u0f8e
dpal ma hA kA la gnod sbyin gyi tshogs dang bcas pa'i bden pa dang /
bden pa chen po'i mthus spyir zhing bcu tshang ba bstan pa'i spyi dgra /
khyad par du bdag dang bsrung bya'i rta drel rngog chags rnams kyi tshe la rku ba srog la 'jab ba'i god 'dre god sri /
rta 'dre rtil sri /
sgab 'dre sgab sri /
bse rag ltogs 'gong dbul sri gang yin pa thams cad skad cig rang dbang med par gzugs ling+ga ming byang bu 'di la khug cig
/oM hrIHbadzra kro ta h+ya grI wa hu lu hu lu hU~M phaT/
Ar+ya kro ta re man+ta ha na ha na hU~M hU~M phaT/
gnod byed badzra ang+ku sha dzaH
badzra pA sha hU~M/
badzra s+pho Ta baM/
badzra g+haN+De hoH
hU~M/
rdo rje khro bo re man+ta /
khyod kyi thugs dam dus la babs /
khyod kyi spyi bo'i gtsug rum na /
khyung chen 'bar ba lding zhing 'bar //
gcig las brgya 'phros brgya las stong //
sprul pa khyung gis nam mkha' gang //
gnod cing 'tshe ba'i dgra dang bgegs //
nam mkha'i mtha' la bros na yang //
rang dbang med par khug la shog
/sder mo lcags kyus snying nas drongs //
ral gri 'bar ba'i gshog pas gtubs //
chu gri 'bar ba'i rkang pas gzir //
rdo rje'i mchu yis glo snying drongs //
dgra bgegs sgrol ba'i phrin las mdzod //
rta la gnod byed bgegs rnams kun //
skad cig tsam gyis thal bar rlogs //
oM khroM ga ru DaHgnod byed mA ra ya hU~M phaT/
hU~M/
khro bo chen po re man+ta /
khyod kyi thugs dam dus la babs /
khyod kyi phrag gong g.yas g.yon na //
lcags kyi bya khra lding zhing 'jum //
gcig las brgya 'phros brgya las stong //
sprul pa'i bya khras bar snang gang //
sha log sdang mig chems se chem //
gshog sgra 'brug ltar 'u ru ru //
gnod cing 'tshe ba'i dgra dang bgegs //
byi'u ltar bros kyang khra ltar snyogs //
rang dbang med par chums la shog
/mchu sder rnon pos glo snying phyungs //
rta la gnod pa'i dgra bgegs rnams //
skad cig tsam gyis brlag par mdzod //
oM ga ru DaHgnod byed mA ra ya hU~M phaT/
hU~M/
Ar+ya kro ta re man+ta /
khyed kyi thugs dam dus la babs /
khyod kyi mdun dang rgyab phyogs kyi //
stag dang seng ge 'gro zhing 'gying //
gcig las brgya 'phros brgya las stong //
sprul pa'i bya khras bar snang gang //
stag dang seng ges sa gzhi gang //
gnod cing 'tshe ba'i dgra dang bgegs //
sha ltar bros kyang khyi ltar snyogs //
rang dbang med par ded la shog
/ngar sgras dgra bgegs lha dang phrol /
kha rlangs gdug pas myos su chug
/mchu sder rnon pos sha rus 'chos //
rta la gnod pa'i dgra bgegs rnams //
skad cig tsam gyis thal bar rlogs //
oM badzra kro ta re man+ta gnod byed god 'dre thams cad ha na ha na da ha da ha pa tsa pa tsa di na me ke na mA ra ya hU~M phaT/
ces thun gyis brab bo //
de nas phur pa thogs la 'di skad do //
hU~M/
rta mgrin rgyal po'i dus la bab //
re man+ta yi dus la bab //
dpal rab 'chang ba'i dus la bab //
ku be ra yi dus la bab //
mgon po nag po'i dus la bab //
gnod sbyin sde dpon dus la bab //
pad+ma kro ta kI la ya //
stod ni khro chen rta mgrin rgyal //
'chang gzung khro bo re man+ta //
rgya mdud ma hA kA la ste //
chu srin kha nas 'brug stong ldir //
sbrul chun mtshams nas glog stong 'khyug
/zur gsum rno ngar dbal dang ldan //
phyar ba tsam gyis srid gsum sngangs //
btab na lha yang brlag par byed //
dgra dang bgegs la smros ci dgos //
las ngan god 'dre rtil sri khyod //
bsam ngan 'chang ba snying yin pas //
snying dkar nag mtshams su kI la ya //
smra zhing za ba kha yin pas //
lce yi dkyil du kI la ya //
blta bar byed pa mig yin pas //
mig 'bras gnyis la kI la ya //
bsnyab par byed pa lag pa yin //
dpung pa gnyis la kI la ya //
'gro bar byed pa rkang yin pas //
pus mo gnyis la kI la ya //
stobs nus rten dang phral ba'i phyir //
srog yig tri la kI la ya //
gtan nas brlag pa'i phrin las mdzod //
oM hrIHbadzra kro ta h+ya g+h+ri wa hu lu hu lu hU~M phaT/
Ar+ya kro ta re man+ta ha na ha na hU~M phaT/
badzra kI li kI la ya gnod byed god 'dre mA ra ya hU~M phaT/
ces phur pa btab nas ling ro de lam zhabs sam skas zhabs sam sgo them zhabs su mnan te /
de nas dang po dong brus la /
phaT/
rang nyid rta mgrin gyis phyag g.yas ral gri sa la brgyabs pas sa dum bu gnyis su bkas nas rgya mtsho sngo mer gyis song ba'i nang nas /
pad+ma gsung gi bka' nyan klu bdud nag po ti pa tsa chu srin gyi gdong pa can kha gnam sa tsam gdangs pa /
mche ba gangs ri tsam gtsigs pa /
lce glog dmar tsam 'khyug pa'i kha nang du gnod byed god 'dre thams cad ling+ga dang dbyer med par 'phang pas chu srin kha bsdams nas sa rim pa dgu'i 'og tu mar song /
steng nas dbang chen gser gyi sa gzhi dang ri rab gling bzhis mnan pa'i steng na rang nyid rta mgrin 'khor bcas khro bo mang po dang bcas nas brtul zhugs kyi bro rdung bar bsam /
hU~M/
nga ni khro chen rta mgrin rgyal //
rang 'dra'i sprul pa bye ba 'bum //
kun kyang rta skad tse re re //
drag po'i rta bro chems se chem //
god 'dre rta sri rtil sri rnams //
thar med gshin rje'i lag tu gtad //
'chor med chu srin gre bar brubs //
ri rab gling bzhi'i 'og tu mnan //
byams mgon bstan pa ma byung bar //
steng gi phyogs der ma ldangs shig
/oM laM/
AHlaM/
hU~M laM/
satwaM b+ha ya nan /
zhes mnan no //
de nas gsol kha'i gtor ma bran la 'di skad do //
oM a kA ro sogs /
dam rdzas brgyan pa'i gtor ma rgya chen po 'di rdo rje re man+ta la gsol lo //
mchod do //
mgron no //
'bul lo //
sbyin no //
dpal rab 'chang ba'i mgon po la gsol lo //
mchod do //
mgron no //
'bul lo //
sbyin no //
Ar+ya re man+ta la gsol lo //
mchod do //
mgron no //
'bul lo //
sbyin no //
nyi ma'i sras po la gsol lo mchod do mgron no 'bul lo sbyin no //
gzhon nu re man+ta la gsol lo mchod do mgron no 'bul lo sbyin no /
khro bo re man+ta la gsol lo mchod do mgron no 'bul lo sbyin no //
lha'i so pa la gsol lo mchod do mgron no 'bul lo sbyin no //
lam lha'i rgyal po la gsol lo mchod do mgron no 'bul lo sbyin no //
dgra bla'i rje bo la gsol lo mchod do mgron no 'bul lo sbyin no //
gzi brjid ldan pa la gsol lo mchod do mgron no 'bul lo sbyin no //
dpal dang ldan pa la gsol lo mchod do mgron no 'bul lo sbyin no //
grags pa dang ldan pa la gsol lo mchod do mgron no 'bul lo sbyin no //
yon tan dang ldan pa la gsol lo mchod do mgron no 'bul lo sbyin no //
byin rlabs dang ldan pa la gsol lo mchod do mgron no 'bul lo sbyin no //
mthu rtsal dang ldan pa la gsol lo mchod do mgron no 'bul lo sbyin no //
'khor phun sum tshogs pa la gsol lo mchod do mgron no 'bul lo sbyin no //
lha dang lha min gyi g.yul las rgyal ba la gsol lo mchod do mgron no 'bul lo sbyin no //
dpal 'byor gang ba bzang po la gsol lo mchod do mgron no 'bul lo sbyin no //
rgyal po khams gsum dbang sgyur la gsol lo mchod do mgron no 'bul lo sbyin no //
byang chub sems dpa' rdo rje rnam thos sras la gsol lo mchod do mgron no 'bul lo sbyin no //
btsun mo sras dang bcas pa la gsol lo mchod do mgron no 'bul lo sbyin no //
rta lha mgon po nag po la gsol lo mchod do mgron no 'bul lo sbyin no //
lha'i ded dpon chen po la gsol lo mchod do mgron no 'bul lo sbyin no //
rnal 'byor gyi dgra bla la gsol lo mchod do mgron no 'bul lo sbyin no //
dug gsum gyi sman pa la gsol lo mchod do mgron no 'bul lo sbyin no //
rig 'dzin gyi srog shing la gsol lo mchod do mgron no 'bul lo sbyin no //
rta bdag ku be ra la gsol lo mchod do mgron no 'bul lo sbyin no //
zla ba'i sras po la gsol lo mchod do mgron no 'bul lo sbyin no //
sprul pa'i rta lha ar+ya re man+ta lnga brgya la gsol lo mchod do mgron no 'bul lo sbyin no //
yang 'khor nor lha bye ba la gsol lo mchod do mgron no 'bul lo sbyin no //
rta lha Ar+ya re man+ta 'khor dang bcas pa khyed rnams gsol zhing mchod pa la brten nas rkang bzhi rnams la bskyab tu gsol /
rta lha'i rgyal pos rta rnams la srung du gsol /
rta nad thams cad rab tu zhi bar mdzad du gsol /
rta drel rngog chags 'phel bar mdzad du gsol /
khyu mchog rta'i dngos grub bstsal du gsol /
glo bur gyi dgra rkun dang lam gyi 'jigs pa bsal du gsol /
gzhan yang sdang ba'i dgra thul cig
/gnod pa'i bgegs thul cig
/rta'i nad dang gnod pa sol cig
/'khor dang rta spel cig
/khyad par du yang gnod sbyin gang ba bzang pos nor spel cig
/rta rnams srungs shig
/rnam thos sras kyis rta nor 'bru rnams 'phel bar mdzod cig
/gser g.yu rin chen gyi dngos grub stsol cig
/rta la gnod pa thams cad mgon po nag pos thul cig
/bdag gi bsam pa mthar phyin du chug cig
/khyad par du rta bdag gnod sbyin ku be ra khyod kyis nga yi rta 'di la gnod pa ma gtang bar srungs shig
/'tshos shig
/bdag tu gyis shig
/gzhi byes lam gsum gar phyin kyang khyod kyis rta'i rdzi bo gyis shig
/rta 'dre rta sri kha khog cig
/oM Ar+ya re man+ta swA hA/
g+ho ra rak+Sha rak+Sha b+h+rU~M b+h+rU~M srungs shig
/oM ku be ra ya swA hA/
g+ho ra rak+Sha rak+Sha b+h+rU~M b+h+rU~M srungs shig
/ces bsrung bya'i rta rnams kyi srab mda' ku be ra'i phyag na gnyer gtad par bsgom /
lha rnams nongs pa gang mchis bzod par gsol //
rang gnas gshegs sam rten la ci bder bzhugs //
'jig rten 'jig rten 'das pa'i dge legs tshogs //
gong nas gong du 'phel ba'i bkra shis shog
/ces pa 'di ni re man+ta'i rta gzungs rigs mi gcig pa bcu gnyis dang mgon po'i rta gzungs gsum rnam thos sras kyi rta gzungs bzhi gang ba bzang po'i rta gzungs gsum tsam ste rta gzungs rigs mi gcig pa nyi shu rtsa lnga tsam dang /
rgyal po khri srong lde'u btsan gyis mdzad pa'i rta gzungs kyi man ngag dang /
drang srong ro bkra cog ro'i ro bkra sogs nas re man+ta'i mngon rtogs byung ba dang /
ku be ra'i skong ba dang gzhan yang man ngag mang po'i don bsdus te rta gzungs 'don pa'i dmigs rim 'grig chags su bkod pa'o //
'di bris nyes pa rta lha rnams la bshags shing 'di bris dge bas sems can thams cad gnas skabs su bzhon pa phun sum tshogs pa dang /
brtson 'grus kyi rta mchog zhon nas thams cad mkhyen pa'i grong khyer myur du bgrod pa'i phyir bsngo'o //
rig sngags 'chang ba rA ga a s+yas bris pa sarba mang+ga laM ku ru b+ha wan+tu //
/
