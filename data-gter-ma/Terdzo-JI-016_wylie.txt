\u0f01\u0f83:
gu ru'i thugs dam zab pa skor bdun las :
ye shes mgon po phyag bzhi pa'i sgrub thabs bzhugs so :
dpal he ru ka la phyag 'tshal lo :
bdag 'dra pad+ma 'byung gnas kyis :
nges pa'i bstan pa srung ba'i phyir :
bstan srung rgya mtsho'i rgyud dang ni :
lung rnams kyi ni don bsdus pa'i :
snying po ye shes mgon po mchog :
phyag bzhi pa yi sgrub thabs dag :
brgyud pa 'dzin la phan slad du :
khrag 'thung nag po'i man ngag mchog :
phyi rabs don du gter du sbas :
sa ma ya :
rgya rgya rgya :
slob dpon khrag 'thung nag po ngas :
bstan srung bye ba 'bum phrag shes :
kun las khyad 'phags 'di na ston :
sngon tshe dpal chen he ru kas :
ru dra thams cad 'dul don du :
yab yum gnyis kyi sbyor mtshams nas :
sprul pa'i mgon po chen por bzhengs :
me ri 'bar ba'i gnas su byon :
thugs rje khros pa'i tshul bstan te :
zhabs gnyis brdab pa'i zer dag las :
khro bo bya rog gdong can sprul :
gzhan yang sprul pa du ma yis :
bdud sde ma lus pham par mdzad :
sangs rgyas bye ba khrag khrig gi :
bstan pa srung bar zhal gyis bzhes :
mkha' 'gro e ka dzA Ti mas :
bka' yi bsdu ba mdzad nas su :
khrag 'thung nag po bdag la gtad :
mthu myur byin che bkra shis pa :
snying nye dngos grub rnam mang 'beb :
tshe ring bde 'phel stong nyid rtogs :
rgyud 'phel nad med longs spyod rgyas :
'grub myur yon tan bcu ldan pa'i :
dpal mgon 'di ni khyad du 'phags :
dam tshig ldan pa'i slob dpon ni :
lta gding ldan pas 'di brtsam ste :
dur khrod chen po'i gnas mchog tu :
stegs bu mda' gang khrag gis byugs :
dur khrod rdzas kyis dkyil 'khor bri :
'khor lo rtsibs brgyad e bcas pa :
pho brang dur khrod srung 'khor bcas :
ro ras dar nag sku bris pa :
gri snying ma nyams nag po'i rdo :   mtsho nag gru gsum byang la blta ba nas gnam ma mthong bar sha rjen gyis ma reg pa /
mchan /
gser gyis hU~M mtshan shing shog la :
srog sngags bris pa dag gis dril :
lcags kyi gwa 'u'i nang du bcug :
gzhan yang nal bu bya rog snying :
de bzhin khyi nag mi snying dang :
g.yag dkar glang nag ra nag dang :
rta nag snying nang srog sngags gzhug :
rigs kyi mda' dar gser g.yus brgyan :
kun la pha waM long rdo gzhug :
srog yig sngags kyis bris pa dkri :
so so'i phyag mtshan mdzes par bsham :
bdud rtsi sha lnga 'bru sna dang :
bza' bca' rigs kun 'dus par bsham :
rtsa brgyad stong sbyar rak+ta dang :
dza gad nying khu'i phud rnams bsham :
dbang lnga mkhris chen gsur chen dang :
zhun chen mar me sha khrag tshogs :
thod rnga rkang gling dung chen dang :
gzhan yang sku 'bag go mtshon dang :
ber phod rta drel g.yag lug ra :
bya khyi glang rnams rigs mthun dang :
zhing stag gzig dang rgyal mtshan dang :
khyad par gri lcags rtse gsum pa :
dar nag 'phyar dar rten mdung bcas :
sgrub rdzas thams cad tshogs par bya :
skyabs su 'gro zhing sems gnyis bskyed :
he ru ka yi skur bsgoms nas :
mchod pa raM yaM khaM gis sbyang :
b+h+rU~M las b+hany+dza 'bar ba ru :
oM AHhU~M las byung ba yi :
ye shes lnga yi bdud rtsi dang :
dga' ba bzhi yi dmar chen po :
bdud rtsi sha lnga bza' bca'i tshogs :
dur khrod gsang ba'i mchod pa'i sprin :
rab 'byams nam mkha' gang bar gyur :
oM AHhU~M sarba pany+tsa a mr-ita hU~M hrIHTha :
oM AHhU~M ma hA rak+ta dz+wa la maN+Dal hU~M hrIHTha :
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha :
oM badzra ar+g+haM nas shab+da AHhU~M:
de nas bskyed rim bsgom pa ni :
chos rnams thams cad stong par sbyangs :
stong pa'i ngang las chos kyi dbyings :
mthing nag gru gsum 'bar ba'i klong :
dur khrod mchog gi pho brang du :
'khor lo nag po rtsibs brgyad dbus :
pad nyi dgra bgegs gdan steng du :
hU~M las gri gug hU~M gis mtshan :
'od 'phros dgra bgegs tshar bcad nas :
yongs gyur rang rig las gnyis med :
dpal chen ye shes mgon po ni :
mthing nag zhal gcig phyag bzhi pa :
dang pos gri gug snying gis mtshan :
g.yon pa thod khrag bsnams pa dkrugs :
'og mas ral gri kha T+wAM 'phyar :
zhal gnyis rol pa'i stabs kyis bzhugs :
pang du ma las tsaN+Di ka :
gri thod 'dzin pas yab la 'khyud :
shar du hU~M las bya rog gdong :
gshog pa gdengs zhing gri thod 'dzin :
lho ru ru las 'bar ma nag :
rtse gsum thogs nas thun khrag 'phen :
ber nag gsol zhing bya rog zhon :
nub tu hU~M las seng ge'i gdong :
mthing nag mdung dar dmar gtor thogs :
dar ber gsol nas bdud rta 'chib :
byang du pa las rA hu la :
dud kha mgo dgu bya rog zhal :
mda' gzhu 'gengs shing sbrul mjug can :
shar lho ra las tshangs pa dkar :
dar mdung mtshon cha'i 'khor lo bskor :
dar ber gsol nas rta dkar 'chib :
lho nub yaHlas gshin rje dmar :
gri zhags thogs nas ra dmar 'chib :
nub byang tsa las rdo rje legs :
sngon po rdo rje dgra snying 'dzin :
dar ber gsol nas seng ge 'chib :
byang shar du las gnod sbyin nag :
ber ka dang ni dgra snying 'dzin :
dar nag gos gsol rta nag 'chib :
kun kyang dur khrod chas kyis brgyan :
nag po stong dang sha za 'bum :
ma mo bye ba gnod sbyin khri :
bya dang gcan gzan du mar bcas :
lha rnams gnas gsum oM AHhU~M:
hU~M las 'od 'phros spyan drangs gyur :
hU~M:
'og min chos dbyings pho brang dang :
rdo rje gdan dang na len+d+ra :
dur khrod chen po brgyad dag nas :
ye shes mgon po spyan 'dren gyis :
rang bzhin gnas nas gshegs su gsol :
dbyings kyi mkha' 'gro gshegs su gsol :
bya rog gdong can gshegs\u0f8e
'bar ma nag mo gshegs\u0f8e
seng ge'i gdong can gshegs\u0f8e
gza' mchog chen po gshegs\u0f8e
dregs pa sde bzhi gshegs su gsol :
shrI ma hA kA la badzra sa ma ya e A ral+li hring :
hU~M:
dur khrod rab 'jigs gzhal yas su :
pad nyi dgra bgegs gdan steng du :
bstan pa srung phyir bzhugs su gsol :
dzaHhU~M baM hoHsa ma ya tiSh+Tha lhan :
hU~M:
sngon tshe he ru ka dpal dang :
ston pa sangs rgyas gsang ba'i bdag :
rig 'dzin brgyad dang pad+ma 'byung :
rtsa brgyud bla ma thams cad kyi :
bka' dang dam las ma 'da' zhig :
hU~M badzra sa ma ya ha na ha na hU~M phaT:
hU~M:
chos kyi dbyings las ye shes kyis :
'bar ba gtum pa'i skur ston pa :
rgyal ba'i bka' srung nag po che :
'khor dang bcas la phyag 'tshal lo :
na mo na mA mi :
hU~M:
lha rdzas las grub mchod yon zhabs bsil dang :
me tog bdug spos mar me dri bzang chab :
zhal zas rol mo gzugs sgra dri ro reg :
rgyal srid bkra shis rdzas rtags phyi mchod 'bul :
dbang po'i phreng ba tshil chen dud pa'i sprin :
zhu chen mar me myos byed khrag mkhris dug :
sha rus zhal zas rkang gling thod rnga'i sgra :
sha lnga bdud rtsi lnga yi a mr-ita :
pad+ma rak+ta bsad pa'i dmar chen po :
'bru bcud dkar mngar shing thog la du'i zas :
dam rdzas gtor chen nang gi mchod pa 'bul :
thabs shes dga' bzhi byang sems sbyor mchod dang :
zhing bcu dgra bgegs ma lus bsgral pas mchod :
mchod bya mchod byed gnyis med de kho na :
gsang ba'i mchod sprin chen po 'bul gyis bzhes :
oM shrI ma hA kA la ya sa pa ri bA ra ar+g+haM nas /
shab+da pany+tsa kA ma gu Na pU dza ho :
pany+tsa a mr-ita rak+ta ba liM ta ta na ga Na d+harma d+hA tu pU dza ho :
oM ma hA kA la e ka dzA Ti gu Na hr-i da hU~M phaT:
sa pa ri bA ra i daM ba liM ta khA hi :
dpal ma hA kA la he ru ka'i sprul pa :
dam can rgya mtsho'i gtso bo :
gtsug lag khang gi srung ma :
rnal 'byor gyi dgra bla :
dam nyams kyi gshed ma :
rdo rje nag po chen po phyag bzhi pa :
yum mchog e ka dzA Ti :
las kyi mgon po bya rog gdong :
dpal ldan lha mo 'bar ma nag mo :
zhing skyong seng ge'i gdong pa can :
gza' mchog rgyal po rA hu la :
lha chen tshangs pa dkar po :
gshin rje dmar nag :
dam can rdo rje legs pa :
gnod sbyin nag po :
nag po stong :
sha za 'bum :
ma mo bye ba :
gnod sbyin khri :
lcam dral sprul pa phyag brnyan dang bcas pa rnams kyis dam rdzas sman rag gtor gsum phyi nang gsang ba'i mchod pa 'di bzhes la :
sangs rgyas kyi bstan pa srungs :
dam chos 'phel zhing rgyas par mdzod :
dge 'dun gyi dbu 'phang bstod :
bla ma'i sku tshe srings :
rnal 'byor pa bdag gi sgrub pa'i mthun rkyen sgrubs :
tshe dang bsod nams dpal 'byor rgyas pa dang :
bar chad kyi rkyen ngan thams cad zlog :
'khor dang dkor nor skyong ba dang :
sdang bar byed pa'i dgra sod :
gnod par byed pa'i bgegs rigs thal ba'i rdul phran bzhin du brlag pa'i phrin las mdzod cig :
hU~M:
chos kyi dbyings nas khro bo'i skur ston pa :
gdug pa 'dul mdzad ma hA kA la ni :
chos dbyings zhal gcig tshad med bzhi yi phyag :
gri gug snying mtshan thod pa khrag bkang 'dzin :
skye shi rtsad gcod dngos grub rnam gnyis stsol :
ral gri me 'bar kha T+wAM rtse gsum 'phyar :
log rtog rtsad gcod dug gsum dgra bgegs sgrol :
snying rje tshad med zhal gdangs mche ba gtsigs :
rnam thar spyan gsum bsgrad cing smin ma 'bar :
chos kun 'chad pa'i ljags 'dril ha ha sgrog :
dbu skra kham nag gyen 'khyil rdo rje'i tog :
ye shes skyed cing rdo rje theg pa srung :
thod skam rin chen lngas brgyan cod pan 'bar :
rigs lnga'i sangs rgyas rnams kyis dbang bskur zhing :
dngos grub chas rdzogs mkha' 'gro dbang du sdud :
thabs shes zhabs gnyis rol pa'i stabs kyis bzhugs :
khams gsum dbang sdud srid gsum zil gyis gnon :
yon tan rab rdzogs pad nyi'i gdan steng du :
sku las ye shes me phung phyogs bcur 'phro :
sprul pa yang sprul mang po las la 'gyed :
ye shes mgon po khyod la phyag 'tshal bstod :
b+h+yo :
dbyings kyi yum chen e ka dzA Ti ni :
nam mkha'i mdog can gri gug thod khrag 'dzin :
phyag rgya lnga 'chang dur khrod chas kyis brgyan :
mkha' 'gro'i gtso mo khyod la phyag 'tshal bstod :
hU~M:
las kyi mgon po bya rog gdong can ni :
gri thod 'dzin cing rkan sgras srid gsum g.yo :
rdo rje'i gshog gdengs phyogs bcu kun tu 'phur :
bka' sdod chen po khyod la phyag 'tshal bstod :
hU~M:
dpal ldan lha mo 'bar ma nag mo ni :
gri thod 'dzin nas bya nag mkha' lding 'chib :
ma mo mkha' 'gro mang po las la 'gyed :
pho nya chen mo khyod la phyag 'tshal bstod :
hU~M:
zhing skyong chen po seng ge'i gdong pa can :
kha T+wAM dmar gtor thogs nas rta nag zhon :
srin mo yum bcas bdud dmag dgra la 'gyed :
dngos grub kun bdag khyod la phyag 'tshal bstod :
hU~M:
dregs pa'i gtso bo gza' mchog rA hu la :
mgo dgu bya rog zhal dang sbrul mjug can :
mda' gzhu 'gengs nas drag po'i thog mda' 'phen :
drag shul chen po khyod la phyag 'tshal bstod :
hU~M:
tshangs pa dkar po dar gyi 'gying thod can :
ba dan 'dzin cing mtshon cha'i 'khor lo bskor :
rta dkar bcibs nas lha dmag dgra la 'gyed :
ging chen shan pa khyod la phyag 'tshal bstod :
hU~M:
gshin rje dmar nag spu gri zhags pa 'dzin :
rdzu 'phrul ldan pa'i ra dmar 'jigs la 'chib :
gshin rje las la 'gyed pa'i stong dpon che :
skye 'gro'i srog la rngams mdzad khyod la bstod :
hU~M:
rdo rje legs pa mthing nag rngam pa'i sku :
rdo rje rtse lnga dam nyams tsit+ta 'dzin :
drag po'i chas ldan seng ge gtum po 'chib :
dam can mthu rtsal stobs ldan khyod la bstod :
hU~M:
gnod sbyin nag po ber ka dgra snying 'dzin :
bdud rta bcibs nas stong gsum yud kyis bskor :
dgra bgegs cham la 'beb pa'i mthu bo che :
bstan srung chen po khyod la bdag bstod do :
b+h+yo :
dpal ldan mgon po'i bka' yi pho nya ba :
nag po stong dang sha za chen po 'bum :
ma mo bye ba gnod sbyin khri la sogs :
dam can rgya mtsho'i tshogs la phyag 'tshal bstod :
de nas bzlas pa skabs dang sbyar :
tshogs dang skong bshags la sogs bya :
lha rnams thams cad rten la bstim :
bsngo ba smon lam rjes bsdu bya :
bstan srung kun gyi mthar thug pa :
pad+ma nga yi rjes 'jug rnams :
g.yar dam mdzad par gal che 'o :
sa ma ya :
rgya rgya rgya :[ \u0f01\u0f83]:
ye shes kyi mgon po phyag bzhi pa'i sgrub thabs bzhugs so :[ \u0f01\u0f83]:
bla ma mgon po dbyer med la phyag 'tshal lo :
yang gsang thugs kyi sgrub pa 'di la :
gnas dben par dkyil 'khor bzhengs shing rten rdzas tshogs par bya :
skyabs su 'gro zhing sems bskyed :
tshogs bsags shing bgegs bskrad srung 'khor bsgom :
rang he ru kar bsgoms pa'i mdun ma hA kA la yab rkyang 'khor dang bcas pa bskyed :
spyan drangs shing mchod bstod bya :
gtso 'khor thams cad kyi thugs kar nyi ma'i steng du hU~M la sogs pa'i bskyed pa'i sa bon rnams kyi mthar rang rang gi srog sngags 'khod par bsam :
dang po gong non gyi bsnyen pa ni :
rang lhar gsal ba'i sngags kyi 'od zer 'phros :
gtso 'khor rnams kyi sa bon la phog pas sngon gyi dam bca' dran par bsam la :
yi dam gyi bsnyen pa bzla :
gnyis pa 'khon gcugs bshags pa'i bsnyen pa ni :
dam tshig nyams chag 'gal 'khrul gyur pa la gnong 'gyod dang bcas :
rang gi thugs ka'i sa bon las yi ge brgya pas bskor ba'i 'od zer dkar po 'phros :
lha rnams la phog pas bzod par bzhes nas khros shing 'khrugs pa thams cad sbyangs par bsam la :
yi ge brgya pa bzla :
gsum pa thugs dam bskul ba'i bzlas pa ni :
rang gi thugs ka'i sngags phreng las 'od zer dmar po+o 'phros :
gtso 'khor rnams kyi zhal nas zhugs :
thugs ka'i sa bon la thim :
'od zer dmar pos khyab :
bdag la chags shing thugs rje'i brtse bas dgongs par bsam la :
oM ma hA kA la gu Na hr-i da hU~M phaT:
yab sngags dang :
oM e ka dzA Ti b+h+yo dza :
yum sngags dang :
spro na 'khor sngags rnams kyang bzla'o :
bzhi pa gzi byin bskyed pa ni :
bdag gi thugs ka'i 'od zer gtso 'khor rnams kyi thugs kar phog :
sa bon sngags phreng las 'od zer dpag tu med pa 'phros :
rgyal ba mchod cing byin rlabs thams cad 'od zer gyi tshul du bsdus nas thim pas gzi byin mchog tu 'bar bar bsam :
lnga pa sgrub pa bde chen gyi bzlas pa ni :
gtso bo yab yum 'khril sbyor gyi thugs srog sngags phreng bdag gi thugs ka'i 'od kyis bskul nas bde ba chen po byang sems kyi rang bzhin yab yum gyi zhal brgyud bar med du 'khor :
bde chen bzod med du 'bar zhing bdag la ci 'dod pa'i dngos grub stsol bar bsam la yab yum gyi sngags sbrel te bzla :
drug pa phrin las kyi bzlas pa ni :
bdag gi thugs ka'i 'od kyis bskul bas ma mgon lcam dral gyi sku las 'od zer 'phros 'khor rnams la phog :
thams cad las la bskul :
sprul pa dang yang sprul du mas ci 'dod pa'i phrin las thams cad sgrub par bsam la sngags spyi dril bzla'o :
de dag gi thun mtshams rnams su gtor ma byin gyis brlabs sngags kyi mthar khA hi btags pas 'bul :
hU~M:
rang bzhin chos kyi dbyings las ma g.yos kyang :
longs spyod rdzogs sku dpal chen he ru ka :
thugs rjes sku sprul rdo rje nag po che :
ye shes mgon po phyag bzhi mthu rtsal can :
dbyings kyi ma mo e ka dzA Ti ma :
dpal ldan phrin las mgon po bya rog gdong :
'bar ma nag mo zhing skyong seng ge'i gdong :
gza' mchog rA hu la dang tshangs pa che :
gshin rje dam can rdo rje legs pa dang :
gnod sbyin la sogs bka' sdod pho nya'i tshogs :
'dir gshegs dam rdzas gtor ma'i mchod pa dang :
bdud rtsi sman mchod rak+ta'i mchod pa dang :
'dod yon lnga yi mchod pa 'di bzhes la :
bdag cag dpon slob 'khor dang bcas rnams kyi :
bar chad kun zhi mthun rkyen bsam pa sgrubs :
bcol pa'i phrin las ma lus 'grub par mdzod :
'grub nas gtor ma bskyang zhing dngos grub bskul :
rten la bstims nas dkyil 'khor gshegs bsdu bya'o :
sa ma ya :
rgya rgya rgya :
mgon po'i las mtha' ni :
phung shul gyi sa la stegs bu gru gsum brtsegs :
brub khung brus pa'i nang du dgra bo'i ming byang zag rdzas bzhag :
steng du thod ngan thun gyis bkang ba dang :
ma mgon lcam dral gyi gtor ma dar nag sku rten btsugs pa bsham :
phyogs mtshams brgyad nas sde brgyad mgon po'i sku dang gtor ma kha nang bstan du bsham :
dmigs pa mgon po'i gsad las spyi ltar la :
dang po bkug :
khug rtags byung nas lha dbye ba sogs rim pa bzhin srog las kyi bar du bya :
bsad rtags byung nas ling+ga me la bsreg go :
gtor ma rnams zhal phyir bsgyur la zlog pa'i phrin las bcol :
dar nag phyar zhing dung chen dang bshug glu bya :
hU~M:
dur khrod chen po bsil ba'i tshal :
'jigs su rung ba'i thod mkhar nas :
ye shes mgon po sku bzhengs shig :
khrag mtsho 'khrugs pa'i klong dkyil nas :
sngags kyi srung ma sku bzhengs shig :
ri rab 'bar ba'i rtse mo nas :
las kyi mgon po sku bzhengs shig :
rlung nag 'tshubs ma'i klong dkyil nas :
'bar ma nag mo sku\u0f8e
rngam pa sgra sgrog dur khrod nas :
seng ge'i gdong can sku\u0f8e
ki li sgrog pa'i dur khrod nas :
gza' mchog chen po sku\u0f8e
'jig rten dregs pa'i gnas mchog nas :
'jig rten dregs pa sku\u0f8e
mgon po las la chas pa'i tshe :
bya rog gdong can las la 'gyed :
nam mkha'i khams nas gza' mchog rgyug :
sa gzhi'i khams nas 'bar ma 'gyed :
seng gdong bdud dmag las la chos :
dregs pa sde bzhi jag par rgyugs :
nag po stong ni sha ra ra :
sha za 'bum ni thibs se thib :
mkha' 'gro bye ba sprin ltar gtibs :
gnod sbyin khri ni rlung ltar 'tshubs :
bya nag 'bum ni nam mkha' gang :
khyi nag 'bum ni dgra la zug :
mi nag 'bum gyis 'o dod 'bod :
gcan spyang mkha' lding skar ltar 'khrugs :
dmag tshogs bu yug lta bur 'tshubs :
mgon po'i dmag tshogs dgra la chos :
brgyud par bcas pas khyod bsgrubs nas :
bsten bsten de ni rgyang ma ring :
'bod do rdo rje'i snyan ma sra :
g.yab bo ye shes spyan ma brtul :
bskul lo bskul lo rgab ma lji :
rbad do rbad do rtsal ma zhan :
pho nyar 'gyed do bang ma bul :
nyes med rnal 'byor grogs ma g.yel :
myur bar myur bar dgra la chos :
rtags dang mtshan ma dgra la ston :
'jigs shing dpa' 'khum gsod pa sogs :
gang la gang 'tsham chad pa chod :
bing chen sprul pa'i lha dmag gis :
dam nyams dgra bo sod la shog :
ces bskul zhing dmod pa bor la gtor ma 'phang ngo :
de dag gis dgra bo 'joms shing rkyen dang bar chad thams cad bzlog go :
sa ma ya :
rgya rgya rgya :
o rgyan mchog gyur gling pa'i zab gter gyi gsang ba yang dag pa'o ///
/
