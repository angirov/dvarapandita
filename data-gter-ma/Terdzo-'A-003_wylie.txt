@#//
thugs rje chen po bde gshegs kun 'dus kyi dbang bskur reg pa don ldan bklag chog tu bsdebs pa u dum+ba ra'i 'dzum zer zhes bya ba bzhugs so //
na mo gu ru pad+ma bi s+phu TA ya /
rig pa'i rang rtsal 'khor dang myang 'das chos //
dbyings kyi thig ler sdud mdzad gar gyi dbang //
rgya mtsho lnga 'dus 'khor lo'i mgon de yi //
gsang gsum nor bus spyi bo'i rgyan mdzes mdzod //
bka' srol gsar rnying pad mtsho las //
lha yi rdzas bzhin ches dkon pa //
gang der 'jug bde'i sgo dbye na //
rgyu mtshan shes rnams myur zhugs 'tshal //
u dum+ba ra'i me tog ltar dkon la ngo mtshar che ba'i zab chos 'di'i smin byed kyis slob ma rjes su 'dzin pa la don gsum /
sbyor ba /
dngos gzhi /
rjes so //
dang po la gnyis /
sgrub pa'i rkyen /
sgrub pa'i yan lag go
/dang po ni /
gnas dang dus khyad par 'phags shing snod bcud kyi rten 'brel 'dzom pa na /
rten dang yo byad kyis mdzes pa'i sgrub khang gi dbus su stegs bu dkyil 'khor sgo rdzogs lha mtshan sogs gzhung mthun ras bris bkram pa'am /
maN+Dal la dri'i thig le dang me tog tshom bu lnga bkod pa'i steng du bum pa bcud ldan mgul chings dmar po kha rgyan gtso bo'i sku tsaka gzungs rdor bcas pa'i steng du 'phrul stegs la pad snod du gtor ma bang rim bzhi'i steng du bum pa nor bu 'bar bas kha brgyan cing phyogs bzhir pad 'dab kyis spras pa bkod /
dkyil 'khor rgyab tu o rgyan sku dang dbu rgyan /
g.yas su rta mgrin sku dang seng ldeng phur pa /
g.yon du gsang ye dang thod chang /
mdun du ral gri
/yig bcu so sor bris pa'i tsaka li /
g.yon du sher dbang chas /
dbus bum par sbrang chang /
shar me long ngam thod par 'o ma /
lhor thod par chang /
nub thod par bur chang /
byang thod par 'o ma khrag sbyar rnams blugs pa lnga tshom du bkod /
g.yas su ngo sprod chas me long /
rma bya'i mdongs /
mar me /
thod chang /
shel rdo rnams lnga tshom du bkod /
mdun ngos su sman raka gtor gsum /
phyi mchod bskor bsham /
las bum /
mig dar /
me tog
/dam chu /
srung skud dmar po slob ma'i grangs mnyam /
gtor ma /
tshogs rdzas sogs nye bar mkho ba rnams 'du bya'o //
gnyis pa sgrub pa'i yan lag ni /
tshig bdun sogs gsol 'debs /
gnas bdag la dkar gtor spyi ltar 'bul /
skyabs sems nas mtshams gcad bar gter gzhung ltar ram /
spyi mthun cung zad bsdebs kyang 'gal ba med pas yan lag gi sbyor ba rdzogs par bya'o //
gnyis pa dngos gzhi la'ang gnyis /
dbang gi rten sgrub pa /
dbang bskur ba dngos so //
dang po ni /
bdag dang mdun rten rang rig thig le gcig tu rdzogs par shes pas ting 'dzin rnam gsum gyis dam tshig gi dkyil 'khor bskyed /
ye shes kyi 'khor lo gzhug
/cho ga'i yan lag bzhugs gsol nas bstod bshags bar gyis rdzogs shing brtan par byas la /
bdag mdun dbyer med 'khor 'das thams cad rgya mtsho'i lnga'i dkyil 'khor du rdzogs pa'i ngang nas spro bsdu'i ting nge 'dzin bcas bzlas pa bya ba'am /
rtogs pas mi chun na dzapa? khang phyes te bdag bdun so sor dmigs pa'i spro bsdus bde gshegs gcig dril gyi dzapa? sngags ci nus bzla /
mthar /
bum pa rang byung gi gzhal yas sogs dang /
rang srog sngags kyi sogs spyi 'gros gsal btab cing gzungs thag blangs la gcig dril brgya rtsa tsam gyi bum bzlas bya /
stong tshig mchod bstod dang /
dung chu phul la bum lha 'od zhu /
las bum du rta mgrin bskyed bzlas spyi 'gro bya /
de nas gter srung gtor 'bul dang /
las byang gi tshogs byin rlabs nas mkha' 'gro la 'bul ba'i bar song nas /
bsnyen pa'i gsham du yod pa'i dngos grub len chog brjod la bum gtor gyis dbang blang /
bdud rtsi dang tshogs rdzas dngos grub tu rol /
dkyil 'khor yol bas bsgrib bo //
gnyis pa dbang dngos la gnyis /
'jug pa dang /
zhugs nas dbang bskur ba'o //
dang po ni /
las rdor gyis phyi rol du slob ma rnams las bum gyis khrus bya zhing /
ho :
sku gsum chu yis dri ma bkru :
dag pa'i khrus chu a la la :
sngon gyi rgyal bas byin brlabs ltar :
sdig sgrib thams cad byang gyur cig :
oM ma Ni pad+me hU~M hrI:
a b+hi Shiny+tsa hU~M:
zhes brjod pas sdig sgrib thams cad dag par bsam /
bgegs gtor byin rlabs bsngo ba rnams spyi mthun byas la mtshams bcad ni /
hU~M hU~M hU~M:
chos sku skye ba med pa'i rang rtsal las :
'gag med khro rgyal dbang chen gar gyi sku :
zhal gcig phyag gnyis dbyug tho zhags pa bsnams :
khro gnyer mche gtsigs spyan gsum gyen du g.yo :
dbu skra dmar ser rta skad phyogs bcur sgrog :
sku mdog dmar po dbang gi tshwa tshwa 'phro :
dur khrod chas brgyad sku yi rgyan du spras :
brkyang bskum dor stabs me dpung klong dkyil na :
ru tra pho mo bsnol ba'i gdan la bzhugs :
las kyi sprul pa dpag med 'phros pa las :
khro chen 'phros pas nam mkha' gang :
khro mo 'phros pas sa gzhi gang :
gnyis med 'phros pas bar snang gang :
thams cad ma lus skar ltar 'khrugs :
las kyi pho nyas stong gsum gang :
skal med bgegs rigs rdul du rlogs :
'byung po'i tshogs rnams tshar chod cig :
oM badzra kro d+ha ha ya grI ba 'byung po u tsa ta ya hU~M phaT:
ces yungs thun gu gul dud pa rol mo'i sgra sogs tsham rngam drag pos bskrad /
bdag nyid dbang chen rta mchog rgyal por gsal ba'i thugs ka nas 'phros pa'i 'od zer gyis /
rdo rje'i srung 'khor mtshon cha me ri khro chung gis bar mtshams med par gtams te bgegs dang bar gcod kyis glags lta ba'i go skabs dang bral bar gyur /
oM badzra rak+Sha rak+Sha hU~M/
zhes srung 'khor bsgom /
srung skud dmar po rdo rje'i mdud pa can rtsa sngags kyis btab pa pho'i dpung pa g.yas dang mo'i g.yon du bcings la /
hU~M:
srung ba'i don du srung skud gdags :
lus kyi nyes pa sel bya'i phyir :
rtsa ba'i sngags kyis byin brlabs nas :
slob ma'i dpung pa g.yas g.yon bcings :
nad gdon bar chad thams cad rak+Sha rak+Sha :
zhes brjod /
me tog bkye bsdu /
sems bskyed gsal btab la /
gang gsan par bya ba zab chos 'di nyid dang 'brel ba'i lo rgyus zur tsam smos na /
gnas chos dbyings spros bral bde ba chen po'i zhing khams na /
snang ba mtha' yas kun gzhi ye thog gi sangs rgyas su bzhugs pa'i rtsal las nyi zla'i mdangs lta bu thugs rje chen po longs spyod rdzogs pa'i skur shar te sems can rnams la gang 'dul gyi phrin las rlabs po ches 'khor ba dong nas sprugs /
khyad par gdul bya 'dul dka' ba rnams kyi gnyen por sangs rgyas thams cad kyi dgongs pa gcig tu bsgril ba pad+ma 'byung gnas kyi skur bstan te /
thog mar rgya gar nub phyogs la sogs pa'i yul gru bcu drug chos la btsud nas /
brag phug mA ra ti ka na sgrub pa la bzhugs pa'i tshe /
sku thugs rje chen po phyag stong spyan stong gi sgrub thabs brgya rtsa gcig mdzad /
dur khrod bsil ba tshal na bzhugs pa'i tshe /
thugs rje chen po ngan song kun skyob kyi zab khrid brgya rtsa gcig mdzad /
g.ya' ri gong na bzhugs pa'i tshe /
gsung thugs rje chen po bcu gcig zhal dang rigs 'dus /
yang snying 'dus pa sogs kyi sgrub thabs stong phrag gcig mdzad /
khyad par gtum drag 'bar ba'i klong na bzhugs pa'i tshe /
thugs rje chen po bde gshegs kun 'dus 'di nyid zhal bstan te /
slob dpon nyid la lung bstan dbang bskur nas /
bla na med pa'i sgrub thabs yid bzhin nor bu 'di mdzad do //
slob dpon gyis lha lcam man+d+hA ra ba la gtad nas nyams su blangs pas phung po lhag med du sangs rgyas /
o rgyan nyid bod yul du byon pa'i tshe dbu skra lcang lo'i khrod du dril nas byon te /
lha lcam shel dkar bza' rdo rje 'tsho sgron ces bya ba kun bzang rdo rje rnal 'byor gtsug gi rgyan gcig ma'i sprul pa de nyid kyis /
rtsa gsum gcig dril tshig nyung go sla zhig zhus pa la brten te /
dbu skra'i khrod nas shog dril phyungs te gnang /
lha lcam gyis zhag nyi shu rtsa gcig la bsgrubs pas yi dam lha'i zhal mngon sum du bstan nas byin gyis brlabs /
mchog thun mong gi dngos grub brnyes nas grub pa thob /
skal ldan rigs kyi bu mo nyi shu rtsa gcig smin par byas so //
de nas spel ba'i gnas ma rnyed de /
ma 'ongs pa'i sems can rnams drang ba dang /
khyad par snyigs ma lnga bdo ba'i dus /
gsang sngags dar la ma smin pa 'byung ba'i tshe las can smin grol gyi cha rkyen du dgongs nas /
bum thang byams pa'i lha khang dbu rtse'i steng du yi ger btab nas mtsho me long can la gter du sbas nas las can dang 'phrad par smon lam btab /
lha lcam nyid dgung lo sum brgya bzhugs te seng ge rdzong gsum pad+ma'i sgrub gnas su sgyu lus 'ja' 'od du yal lo //
phyis dus la babs pa'i tshe gter ston rgyal po lnga'i ya gyal lo chen bai ro tsa na'i sgyu 'phrul o rgyan rdo rje gling pa'am 'jam dpal chos kyi bshes gnyen sogs mtshan mang po dang ldan pa /
zab gter brgya rtsa'i bka' babs shing pad 'byung dang tha mi dad pa'i cho 'phrul chen pos lha 'dre mi gsum gyi skye dgu 'dul bar mdzad pa de nyid kyis spyan drangs te /
bka' babs gser gling pa sogs la gnang nas rim par brgyud pa'i zam ma chad par byon pa 'di nyid kyi dbang bskur ba bgyi ba la sngon 'gro 'jug pa dang /
dngos gzhi dbang gi cho ga gnyis su yod pa las thog mar 'jug pa'i chos rnams zhu ba'i yon du maN+Dal phul /
zhes mtshams sbyar la maN+Dal 'bul gzhug
/mtshams sbyor spyi ltar byas la mig dar dang me tog
/'bru lnga dang 'bru gsum gyis sbyin /
phyag thal mo me tog bcas gsol ba 'debs pa 'di'i rjes zlos mdzod /
hU~M:
thugs rje kun 'dus dkyil 'khor 'dir :
bdag cag rab mos 'jug lags pas :
dbang chen bla ma khyed kyis kyang :
bdag sogs smin par mdzad du gsol :
zhes lan gsum zhu /
bla mas 'di skad do /
ho :
sngon bsags las can bu rnams la :
gsang sngags kun gyi sgo dbye phyir :
thugs rje kun 'dus lha tshogs kyi :
dbang mchog bzhi rdzogs sbyin par bya :
zhes gnang ba sbyin :
bla ma dang mdun bskyed gnyis su med pa thugs rje chen po bde gshegs kun 'dus rtsa gsum rgyal ba sras dang bka' sdod bcas pa'i spyan sngar /
bdag gzhan rigs drug na gnas pa'i sems can thams cad byang chub ma thob kyi bar du skyabs su 'gro ba'i 'dun pas 'di'i rjes zlos /
hrI:
bdag gzhan bla med rdzogs sangs ma rgyas bar :
chos sku lnga ldan bla ma'i sku la skyabs su mchi'o :
longs sku thugs rje chen po'i sku la skyabs\u0f8e
dpal chen rta mgrin drag po'i lha la skyabs\u0f8e
gsang ba ye shes mkha' 'gro'i tshogs la skyabs\u0f8e
sprul sku rgyal sras pad+ma'i sku la skyabs\u0f8e
chos skyong srung ma gter bdag rnams la skyabs\u0f8e
chos mdzad mched lcam sgrub mdzad rnams la skyabs su mchi'o :
lan gsum /
ma gyur nam mkhas khyab pa'i sems can thams cad 'phags mchog 'jig rten dbang phyug gi go 'phang la bdag kho nas 'god pa'i slad du thugs rje chen po bde gshegs kun 'dus kyi dkyil 'khor gnyan por zhugs la /
lam rim pa gnyis rgyud la bsten par sems bskyed pa 'di'i rjes zlos /
bdag gis 'di bzung 'khor ba ma stongs bar :
rigs drug pha ma sdug bsngal bskyab bya'i phyir :
theg mchog 'dir zhugs thugs rje chen po bsgrub :
sgra dbyangs ma Nis sems can skyob byed cing :
tshad med bzhi yis chos kyi rmang btings te :
smon 'jug gnyis kyis lag len gnad sbyangs nas :
rigs drug pha ma sbyin pa gsum gyis bskyab :
sku gsum 'bras bu thob par sems bskyed do :
lan gsum /
dam tshig 'bogs pa ni /
rdo rje mgor bzhag
/bdud rtsi khar sbyin la /
hU~M:
gsang sngags dbang gi dkyil 'khor 'dir :
zhugs pa'i bu rnams dam tshig srungs :
nyams na na raka sdug bsngal myong :
bsrung na bla med sangs rgyas thob :
sa ma ya a mr-ita badzra hU~M:
ji skad bsgos pa'i dam tshig tshul bzhin du bsrung snyam pas 'di'i rjes zlos /
ho :
bla mas gsung bzhin dam tshig rigs :
bdag cag rnams kyis bsrung bar bya :
thugs rjes zungs la sdug bsngal skyobs :
rigs drug khams gsum dong sprugs shog :
me tog dor ba ni 'grim dkyil bkod la /
sngar byin pa'i me tog de nyid khyed rang rnams kyi lhag pa'i lha la 'bul ba'i mos pas 'di'i rjes zlos dang bcas te 'dor bar zhu /
ho :
sngon gyi las 'phro gang yod pa :
lha tshogs rnams kyis bdag ngo sprod :
pra tIts+tsha ho :
zhes 'dor du gzhug
/rgya mtsho lnga'i lha tshogs thams cad gtso bo 'jig rten dbang phyug gi ye shes sgyu 'phrul drwa ba'i rang gzugs las gzhan du ma mchis pas gtso 'khor gang la me tog phog kyang pad+ma'i rigs su nges pas dpal dgyes pa'i pad+ma zhes bya ba yin no //
zhes me tog slar spyi bor bzhag
/thog med nas bsags pa'i sdig sgrib mig dar dang lhan cig tu bsal bar mos shig
/hU~M:
ma rig dug lngas 'khor bar 'khyams :
gnyis 'dzin blo rmongs mig phye ste :
ye shes lnga po rang gsal nas :
'khor ba'i skye 'gro da sgrol cig :
ces mig dbye /
bcom ldan 'das thugs rje chen po bde gshegs kun 'dus dkyil 'khor gyi lha tshogs rten dang brten par bcas pa mngon sum bzhin du mjal ba'i mos pa mdzod cig
/des 'jug pa'i chos rnams grub pa lags /
dbang gi gzhi 'god cing ye shes pa dbab pa yin pas khyed rang rnams langs la lus nywa bzhi bsgrim /
lag pa chos 'byung gi phyag rgya spyi gtsug tu bzhag
/mig btsums nas gang la'ang ma yengs par dmigs pa 'di rnams rtse gcig tu sgoms shig
/rang rang gi snying khar nyi ma dang zla ba'i gdan gyi steng du /
bcom ldan 'das thugs rje chen po sku mdog dmar po zhal gcig phyag bzhi pa /
phyag dang po gnyis thugs kar thal mo sbyar ba /
g.yas kyi 'og ma na pad+ma rA ga'i phreng ba 'dren pa /
g.yon gyi 'og ma na me tog pad+ma'i yu ba nas 'dzin pa snyan gyi thad du kha gyes pa /
zhabs gnyis skyil krung du bzhugs pa /
sku la rin po che sna tshogs kyis brgyan pa /
dbu skra ral pa'i thor tshugs gyen du bcings pa /
dar gyi cod pan can /
rin po che'i rtse bran lngas brgyan pa /
de'i g.yas phyogs na dpal rta mgrin zhal gcig phyag gnyis pa /
sku mdog dmar po phyag g.yas na gser gyi DA ma ru bsnams pa /
phyag g.yon na dngul gyi dril bu bsnams pa /
dbu'i gtsug nas rta zhal 'tsher zhing gar byed pa /
dpa' bo rgya mtsho'i tshogs kyis bskor bar bsgom mo //
g.yon gyi phyogs na gsang ba ye shes DA ki ma sku mdog shin tu dmar ba /
zhal gcig pa /
spyan gsum pa /
phyag g.yas pa gri gug
/g.yon na thod khrag bsnams pa /
rus pa'i rgyan drug gis brgyan pa /
A ral+li'i sgra sgrog cing gar stabs mdzad pa tsam gyis snang srid dbang du sdud cing mkha' 'gro rgya mtsho'i tshogs kyis bskor bas byin gyis rlob par bsgom /
de'i spyi gtsug na slob dpon pad+ma 'byung gnas sku mdog mthing nag gzi brjid dang ldan pa a tsa ra'i cha lugs can rus pa'i rgyan drug gis brgyan pa /
DA ma ru dang dril bu gsil ba /
nyi zla pad+ma'i gdan la gar stabs su bzhugs pa /
bka' brgyud kyi bla ma dang sangs rgyas byang chub sems dpa' dang bla ma rgya mtshos bskor zhing gzi brjid bskyed nas byin gyis rlob par bsgom /
de'i rgyab tu chos skyong rnams kyis bar gcod sel /
zhabs 'og nas gter bdag rnams kyis las byed /
gdong na rigs drug thams cad ma Ni'i sgra di ri ri bzla ba /
bdag mdun khyed rang dang bcas pa'i thugs ka'i 'od zer gyi snang bas bskul te /
phyogs bcu'i sangs rgyas kyi zhing nas rgya mtsho lnga'i dkyil 'khor gyi lha tshogs ma lus shing lus pa med pa kun kyang A ral+li'i sgra sgrog cing gar stabs su ling ling byon nas khyed rang rnams la thim pa'i mos pa mdzod cig
/gu gul tshil chen sbyar ba'i spos dang DA dril dbyangs snyan bcas /
hU~M:
bla ma de rgyal ba rgya mtsho la gsol ba 'debs so :
yi dam de rgyal ba\u0f8e
dpa' bo de rgyal ba\u0f8e
mkha' 'gro de rgyal ba\u0f8e
bka' srung de rgyal ba\u0f8e
slob dpon de pad+ma 'byung gnas la\u0f8e
yi dam de thugs rje chen po la\u0f8e
bskal bzang de sangs rgyas rnams la\u0f8e
yi dam de dbang chen rta mgrin la\u0f8e
mkha' 'gro de gsang ba ye shes la\u0f8e
bka' srung de dam can rgya mtsho la gsol ba 'debs so :
dbang skur byin phob dngos grub bstsal du gsol :
zhes brjod cing ma Ni'i dzapa? dbyangs byas pas lus ngag yid gsum la byin rlabs phebs pa'i rtags 'byung ngo //
de ltar dbab pa'i ye shes pa'i rgyun sgo gsum la byang chub ma thob kyi bar brtan par gyur pa'i mos 'dun mdzod /
tiSh+Tha badzra /
zhes rdo rje'am me tog mgor bzhag
/gnyis pa zhugs nas dbang skur ba ni /
dngos gzhi'i dbang bskur rnams zhu ba'i yon du dmigs te maN+Dal phul /
dbang dngos la spros bcas spros med shin tu spros med rab tu spros med bzhi rdzogs kyi gtor dbang bcas rnam pa lngar yod pa'i dang po spros bcas bum pa'i dbang bskur ba la 'dun pa 'di ltar du mdzod /
bdag mdun gyi thugs ka nas 'od zer 'phros /
dbang gi lha nam mkha' gang bar spyan drangs pa rnams kyis rin po che'i bum pa bdud rtsi'i rgyun gyis gang ba la sogs pa dbang gi rdzas rnams thogs te bkra shis pa'i rnam pa du ma dang ldan pas dbang bskur bar gyur /
thugs rje chen po'i sku bstan cing rnam bum mgor bzhag la /
ho :
chos rnams mi dmigs spros dang bral :
ngang gis gsal te ngo bo stong :
thugs rje 'gag med rol pa'i rtsal :
thugs rje rgya mtsho'i dbang thob shog :
oM ma Ni pad+me hU~M hrI:
a b+hi Shiny+tsa hU~M:
o rgyan gyi sku bstan /
dbu rgyan mgor bskon la /
ho :
dus gsum bde gshegs gcig dril ba :
o rgyan pad+ma thod phreng yin :
skal ldan khyod la dbang bskur bas :
bla ma rgya mtsho'i dbang thob shog :
oM ma Ni pad+me hU~M hrI:
a b+hi Shiny+tsa hU~M:
rta mgrin gyi sku bstan /
phur pa mgo la bzhag ste /
ho :
sangs rgyas kun gyi yang snying bcud :
bcom ldan rta mchog rgyal po yin :
skal ldan bu la dbang bskur bas :
dpa' bo rgya mtsho'i dbang thob shog :
oM ma Ni pad+me hU~M hrI:
a b+hi Shiny+tsa hU~M:
gsang ba ye shes kyi sku bstan /
thod chang sbyin cing /
ho :
gsang sngags kun gyi 'byung khungs ni :
yum chen gsang ye mkha' 'gro yin :
skal ldan bu la dbang bskur bas :
dpa' mo rgya mtsho'i dbang thob shog :
oM ma Ni pad+me hU~M hrI:
a b+hi Shiny+tsa hU~M:
ral gri mgo la bzhag ste /
ho :
bde gshegs phrin las gcig bsdus pa :
chos skyong gter bdag mkha' 'gro yis :
skal ldan bu la dbang bskur bas :
chos skyong rgya mtsho'i dbang thob shog :
oM ma Ni pad+me hU~M hrI:
a b+hi Shiny+tsa hU~M:
des spros bcas bum pa'i dbang thob /
phung khams skye mched rang mtshan du 'dzin pa'i sgrib pa dag
/lus lha'i dkyil 'khor du smin /
'bras bu snang stong zung 'jug sprul pa'i sku 'grub pa'i sa bon thebs pa yin no //
gnyis pa spros med gsang ba'i dbang bskur ba la mos pa 'di bzhin du mdzod /
slob dpon dang mdun bskyed dbyer med pa'i thugs ka nas yi ge bcu pa'i sngags rnams rim par byung /
zhal nas thon /
khyed rang rnams kyi zhal du zhugs /
snying gar zla steng hrIHmthar 'khod par mos shig
/yi ge oM gtad la :
oM:
rang byung rig pa dug lnga dag :
ye shes lnga ldan rang dbang thob :
yi ge oM gyis dbang bskur bas :
sku lnga mthar phyin dbang thob shog :
oM bzla :
AHgtad la :
A:
rang byung sgra tshig ngo bos stong :
lhun grub gdod ma gzhi la rdzogs :
yi ge AHyis dbang bskur bas :
'khor 'das rang grol dbang thob shog :
AHbzla :
hU~M gtad la :
hU~M:
ma bcos rang byung lhug pa la :
rtsol bral ngang ngam shugs kyis grol :
yi ge hU~M gis dbang bskur bas :
bde gshegs thugs kyi dbang thob shog :
hU~M bzla :
hrIHgtad la :
hrI:
thugs rje chen po kun 'dus kyi :
gsang dbang ngag la bskur bya'i phyir :
yi ge hrIHyis dbang bskur bas :
thugs rje chen po'i dbang thob shog :
hrIHbzla :
oM gtad la :
oM ni kun khyab tshad med bzhi yi ngang :
snang gsal 'dzin med rang shar dbang bskur bas :
yi ge oM gyis lha yi duHkha skyob :
'pho ltung sdug bsngal thams cad zhi gyur cig :
oM bzla :
ma gtad la :
ma ni brtse bas kun la byams pa ste :
'gro drug kun la ngang gis thugs brtse ba :
yi ge ma yis bu la dbang bskur bas :
'khor ba'i duHkha kun skyob dbang thob shog :
ma bzla :
Ni gtad la :
Ni ni 'khor bar zhen pa zlog pa ste :
rang bzhin shugs kyis kun la 'od zer khyab :
yi ge Ni yis bu la dbang bskur bas :
gzung 'dzin zhen pa rang dag dbang thob shog :
Ni bzla :
pad gtad la :
pad ni nyon mongs ye shes lnga ru sgyur :
dug lnga rang grol zhing lnga lhun grub pa :
skal ldan bu la pad kyis dbang bskur bas :
gzung 'dzin 'khor ba grol ba'i dbang thob shog :
pad bzla :
me gtad la :
me ni 'khor ba'i chos rnams sreg pa'i rtags :
'khor bas ma gos chos rnams zad pa'i rtags :
yongs grol bzung med me yis dbang bskur bas :
sangs rgyas kun dang dbyer med sangs rgyas shog :
me bzla :
hU~M gtad la :
hU~M ni rgyal ba rigs lnga'i thugs rje gcig bsdus pa :
yongs khyab sems ni ngang gis spros pa bral :
sgyu lus rang grol hU~M gis dbang bskur bas :
'khor ba dong nas sprugs pa'i dbang thob shog :
hU~M bzla zhing dbang bskur /
sngags kyi rjes zlos lan gsum gsung bar zhu /
zhes ma Ni'i dzapa? dbyangs lan gsum bya /
des spros med gsang ba'i dbang thob /
srog rtsol rlung sgra tha mal du zhen pa'i sgrib pa dag
/ngag sngags kyi dkyil 'khor du smin /
'bras bu grags stong dbyer med longs sku'i sa bon thebs pa yin no //
gsum pa shin tu spros med shes rab ye shes kyi dbang bskur ba la dmigs pa 'di ltar du mdzod /
mtshan nyid dang ldan pa'i rigs can lnga yis brda'i bdud rtsi'i ro ster bas brtul zhugs kyi rtsal skyed pa sngon du 'gro bas snyoms par zhugs pa las bde stong zag pa med pa'i ye shes nam mkha' lta bu nyams su myong bar mos shig
/thams cad la rig tsaka bstan pa sngon du 'gro bas /
dbus kyi bum pa'i sbrang chang sbyin la /
hU~M:
yum chen gsang ye bla med dbang :
skal ldan bu la bskur ba yis :
nyon mongs gti mug rang dag nas :
chos dbyings ye shes don rtogs shog :
a b+hi Shiny+tsa hU~M:
oM ma Ni pad+me hU~M hrI:
shar gyi 'o ma sbyin la /
hU~M:
rdo rje mkha' 'gro bla med dbang :
skal ldan bu la\u0f8e
nyon mongs zhe sdang rang\u0f8e
me long ye shes\u0f8e
a b+hi\u0f8e
oM ma Ni pad+me hU~M hrI:
lho'i chang sbyin la /
hrI:
rin chen mkha' 'gro bla\u0f8e
skal ldan bu la\u0f8e
nyon mongs nga rgyal rang dag nas :
mnyam nyid ye shes\u0f8e
a b+hi\u0f8e
oM ma Ni pad+me hU~M hrI:
nub kyi bur chang blud la /
hrI:
pad+ma mkha' 'gro bla\u0f8e
skal ldan bu la\u0f8e
nyon mongs 'dod chags rang dag nas :
sor rtog ye shes\u0f8e
a b+hi\u0f8e
oM ma Ni pad+me hU~M hrI:
byang gi 'o ma khrag sbyar sbyin la /
hrI:
las kyi mkha' 'gro bla\u0f8e
skal ldan bu\u0f8e
nyon mongs phrag dog rang\u0f8e
bya grub ye shes don\u0f8e
a b+hi\u0f8e
oM ma Ni pad+me hU~M hrI:
rdo rje dril bu gtad la /
ho :
snang ba gzugs ni yab yin te :
stong pa yum gyi mkha' la bskyod :
rig stong gsal stong dran stong dang :
bde stong 'khor 'das dbyer med don :
skal ldan bu la brda sprad pas :
zang thal chen po'i dbang thob shog :
des shin tu spros med shes rab ye shes kyi dbang thob /
gzung 'dzin rtog tshogs rang ga mar lta ba'i sgrib pa dag
/yid chos nyid kyi dkyil 'khor du smin /
'bras bu rig stong mnyam nyid chos sku'i sa bon thebs pa yin no //
bzhi pa rab tu spros med tshig dbang rin po che bskur ba la brda' 'di dag gis mtshon te tshig gis ngo sprad pa'i don la mnyam par 'jog par zhu /
me long bstan la /
hrI:
snang ba gsal la gzung ba bral :
rgyal ba rgya mtsho'i dgongs pa longs :
rma bya'i mdongs bstan la /
hrI:
rig pa rang shar ngo bos stong :
bla ma rgya mtsho'i thugs 'di longs :
zhun mar bstan la /
ho :
skye 'gag gnyis med dngos 'dzin bral :
dpa' bo rgya mtsho'i dgongs pa longs :
thod chang sbyin la /
ho :
tshogs drug chags med ma zhen spyod :
mkha' 'gro rgya mtsho'i dgongs pa longs :
shel rdo bstan la /
ho :
rig pa gdod nas spros pa med :
chos skyong rgya mtsho'i thugs 'di longs :
khyed rang lus bsam gtan gyi chos lnga ldan du 'khod /
sems ma bcos gnyug ma spros bral 'od gsal chen po'i ngang du mnyam par 'jog mdzod /
ho :
rang rig ma bcos lhang nge ba :
tshogs drug ma 'gags wal le ba :
snang zhing 'dzin med don 'di longs :
thugs rje chen po'i thugs yin pas :
'di la ma yengs sangs rgyas yin :
rig pa rang grol dbang thob shog :
phaT:
ces re zhig ngo bo bskyang /
des rab tu spros med tshig dbang rin po che thob /
'khor 'das spang blang tha dad du 'dzin pa'i sgrib pa dag
/mnyam nyid khyab brdal ye shes kyi dkyil 'khor du smin /
'bras bu bde stong dbyer med ngo bo nyid sku'i sa bon thebs pa yin no //
lnga pa bzhi rdzogs gtor ma'i dbang bskur ba la mos 'dun 'di ltar du mdzod cig
/gtor snod ye shes rang snang gi gzhal yas khang gi nang du gtor ma jo bo thugs rje chen po /
nor bu pad 'byung bla ma rgya mtsho /
g.yas phyogs su rta mgrin dpa' bo rgya mtsho /
g.yon phyogs su gsang ba ye shes mkha' 'gro rgya mtsho /
pad 'dab chos skyong dang gter bdag rgya mtshor gsal ba la mos gus drag po byas pas /
de rnams kyi sku las 'od zer dkar po babs /
khyed rang rnams kyi lus sgrib dag
/bum pa'i dbang thob /
lha bsgom pa la dbang /
'bras bu sprul pa'i sku thob par mos shig
/gtor ma spyi bor bzhag la /
oM AHhU~M:
bla ma rgya mtsho thams cad dang :
thugs rje rgya mtsho thams cad dang :
dpa' bo rgya mtsho\u0f8e
dpa' mo rgya mtsho\u0f8e
chos skyong rgya mtsho\u0f8e
gter bdag rgya mtsho thams cad kyis :
dam rdzas gtor ma'i dbang bskur bas :
sku dbang lus kyis thob gyur cig :
oM AHhU~M:
oM ma Ni pad+me hU~M hrI:
a b+hi Shiny+tsa oM:
yang lha tshogs rnams kyi gsung las 'od zer dmar po babs /
ngag sgrib dag
/gsang ba'i dbang thob /
sngags bzla ba la dbang /
'bras bu longs spyod rdzogs sku thob par mos shig
/mgrin par bzhag la /
oM AHhU~M:
bla ma rgya mtsho thams cad dang :
thugs rje rgya mtsho\u0f8e
dpa' bo rgya mtsho\u0f8e
dpa' mo rgya mtsho\u0f8e
chos skyong rgya mtsho\u0f8e
gter bdag rgya mtsho thams cad kyis :
dam rdzas gtor ma'i dbang bskur bas :
gsung dbang ngag gis thob gyur cig :
oM AHhU~M:
oM ma Ni pad+me hU~M hrI:
a b+hi Shiny+tsa A:
yang lha tshogs rnams kyi thugs las 'od zer mthing kha babs /
yid sgrib dag
/shes rab ye shes kyi dbang thob /
rdzogs rim bsgom pa la dbang /
'bras bu chos sku thob par mos shig
/snying gar bzhag la /
oM AHhU~M:
bla ma rgya mtsho thams cad dang :
thugs rje rgya mtsho\u0f8e
dpa' bo rgya mtsho\u0f8e
dpa' mo rgya mtsho\u0f8e
chos skyong rgya mtsho\u0f8e
gter bdag rgya mtsho thams cad kyis :
dam rdzas gtor ma'i dbang bskur bas :
thugs dbang yid kyis thob gyur cig :
oM AHhU~M:
oM ma Ni pad+me hU~M hrI:
a b+hi Shiny+tsa hU~M:
yang lha tshogs rnams kyi lte ba dang gsang gnas nas yon tan phrin las kyi 'od zer lnga ldan byung /
rang rang gi shes bya'i sgrib pa dag
/tshig dbang thob /
gzhan don la dbang /
'bras bu sku gsum mngon du gyur /
dug lnga dag
/ye shes lnga thob /
mi 'gyur ba'i gding thob par mos shig
/lte bar bzhag la /
oM AHhU~M:
bla ma rgya mtsho thams cad dang :
thugs rje rgya mtsho\u0f8e
dpa' bo rgya mtsho\u0f8e
dpa' mo rgya mtsho\u0f8e
chos skyong rgya mtsho\u0f8e
gter bdag rgya mtsho thams cad kyis :
dam rdzas gtor ma'i dbang bskur bas :
don dbang rig pas thob gyur cig :
oM AHhU~M:
oM ma Ni pad+me hU~M hrI:
a b+hi Shiny+tsa hrI:
thugs rje chen po bde gshegs kun 'dus kyi gtor ma'i dbang bskur pas :
nyon mongs pa dang shes bya'i sgrib pa dag :
bsod nams dang ye shes kyi tshogs rdzogs :
chos kyi sku dang :
gzugs kyi sku gnyis thob :
gnas skabs su nad gdon zhi :
mthar thug sku gsum thob :
myur du 'tshang rgya ba'i dbang thob par shog cig :
ces dbang bskur /
spro na dbang rnams so so'i mtshams su shis brjod dang maN+Dal phul /
bsdu na skabs 'dir me tog 'thor zhing shis brjod rgyas par bya zhing rol mo bsgrag
/dbang 'di khrom mang sogs la thun mong tsam du bskur na bum dbang lnga /
yig bcu'i dbang gi rjes su gtor dbang tsam bskur bas chog la /
de'i tshe mtshams sbyor gyi tshig la /
sa bcad dang po gnyis pa zer ba sogs sbyor mi dgos pa'ang shes par bya'o //
gsum pa rjes kyi rim pa la /
bskyed sngags rdzogs gsum gyi lam khyer bstan pa ni /
de ltar thugs rje chen po bde gshegs kun 'dus kyi dbang bzhi mtha' rten bcas rdzogs par thob pa ni shin tu skal pa bzang zhing phan yon tshad med pa dang ldan pa lags pas /
thob pa tsam du mi 'jog par de'i nyams len la 'bad na tshe 'dir mchog thun mong gi dngos grub nges par thob pa lags /
de'ang spyir khams gsum gyi sems can thams cad 'khor ba sdug bsngal gyi rgya mtshor ngo ma shes pas 'khyams pa yin cing rigs drug tu 'khor /
sgos su 'o skol rnams skye ba bzhi'i sdug bsngal gyis rtag tu mnar ba de las thar bar bya ba'i phyir 'phags pa thugs rje chen po'i sgom bzlas bya bar sems bskyed la /
skad cig gis rang gi rig pa hrIHdmar po gcig bsam :
de las 'od 'phros sems can gyi sgrib pa sbyangs :
thams cad thugs rje chen por gyur par bsam :
bde bar gshegs pa mchod :
sku gsung thugs kyi dngos grub bsdus :
yang skad cig gis snod kyi 'jig rten gzhal yas khang du bsam :
bcud kyi sems can thams cad rtsa ba gsum mam rgyal ba rgya mtshor bsam :
yang 'od zer 'phros pas :
sku gsum gyi zhing nas thugs rje chen po spyan drangs nas thim :
rang lus me 'bar te tshig :
hrIH'od du zhu :
byang chub lnga dang ldan :
dug lnga dag :
ye shes lnga'i ngo bo :
jo bo thugs rje chen po sku mdog dmar po :
zhal gcig phyag bzhi pa :
zhal pad+ma kha phye ba 'dra ste 'dzum mu le ba :
dbu skra thor tshugs su byas pa'i lhag ma 'jol ba :
rin po che'i rtse bran lngas brgyan pa :
dar gyi cod pan can :
phyag dang po gnyis thugs kar thal mo sbyar ba :
g.yas kyi 'og ma na dung gi phreng ba mtheb srin gyi bar nas 'dren pa :
g.yon gyi 'og ma na me tog pad+ma'i yu ba nas 'dzin pa :
rin po che sna tshogs kyi mgul rgyan dang :
se mo do dang :
do shal dang :
dpung rgyan :
phyag gdub :
zhabs gdub :
rin po che sna tshogs kyis brgyan pa :
zhabs skyil mo krung du bzhugs pa'i spyi gtsug tu o rgyan pad+ma sku mdog dkar po rgyan drug can gcig sgoms :
de rnams phyi nas bltas na nang gsal ba :
nang nas bltas na phyi gsal ba :
'od zer sna tshogs su 'phro bar sgoms :
de'i thugs ka na zla ba'i dkyil 'khor gyi steng na hrIHdmar po gcig bsam :
de la oM ma Ni pad+me hU~M gis mtha' skor du 'khor bar bsgom mo :
de ting nge 'dzin gyi lha'o :
de nas yi ge drug pa brjod pa tsam gyis rgyal ba bde bar gshegs pa thams cad thugs rje chen po'i ngo bor gyur nas bdag gi spyi gtsug nas mar la kha ba babs pa lta bur gyur te :
bdag gzhan la thim par bsam mo :
de'i ngang las gang snang thugs rje chen po'i sku :
gang thos ma Ni pad+me'i sgra :
gang dran thugs rje chen po'i thugs su bsam la bzlas pa tsam gyis sa bcu non pa'i sngags ma Ni'i sgra dbyangs sgrog par zhu :
oM AHhU~M:
oM ma Ni pad+me hU~M hrI:
zhes ci 'grub bzlas pa'i mthar slob dpon gyis /
hrI:
bde gshegs ngo bo thugs rje che :
rigs drug dong nas sprugs pa'i phyir :
sku mdog dmar po 'od zer 'phro :
rig pa'i rang sku byin rlabs can :
gsol 'debs dbang skur byin gyis rlobs :
sgrib pa kun sel a la la :
ma Ni lha yi gnas nas 'dren :
'pho ltung sdug bsngal 'joms pa yin :
ma Ni lha min gnas nas 'dren :
'thab rtsod sdug bsngal 'joms pa yin :
ma Ni mi yi gnas nas 'dren :
brgyad 'gyur sdug bsngal 'joms pa yin :
ma Ni byol song gnas nas 'dren :
bkol spyod sdug bsngal 'joms pa yin :
ma Ni yi dwags gnas nas 'dren :
bkres skom sdug bsngal 'joms pa yin :
ma Ni dmyal ba'i gnas nas 'dren :
btso sreg sdug bsngal 'joms pa yin :
sgra dbyangs chos sgra di ri ri :
rigs drug dong sprugs a la la :
bla ma rgya mtsho'i lha tshogs kyis :
steng nas byin gyis rlob par mdzod :
dpa' bo rgya mtsho'i lha tshogs kyis :
g.yas kyi phyogs nas byin gyis rlobs :
mkha' 'gro rgya mtsho'i lha tshogs kyis :
g.yon gyi phyogs nas byin gyis rlobs :
chos skyong dam can rgya mtsho yis :
rgyab nas phyi nang bar gcod sol :
mdun nas rigs drug sems can rnams :
dge sgrub ma Ni di ri ri :
gter bdag rgya mtsho thams cad kyis :
'og nas ci bcol las rnams byed :
dam can rgya mtsho thams cad kyis :
mchog thun phrin las bzhi po sgrubs :
dam chos rgya mtsho thams cad kyis :
skye bzhi rtsad gcod bla med khrid :
mthong bas sgrib sbyang thos sangs rgyas :
dran pas bla med 'bras bu thob :
bzlas pas sa bcu'i 'bras bu thob :
e ma reg pa don dang ldan :
bde gshegs yang snying 'di zlos shig :
oM AHhU~M:
oM ma Ni pad+me hU~M hrI:
zhes cung zad bzla /
de'i ngang las snang ba sku'i khyer so ni :
snod bcud thams cad gzhal yas khang du sgoms :
sems can dang gzugs thams cad thugs rje chen po'i skur khrong khrong bsam :
grags pa thams cad gsung gi khyer so ni :
me sgra chu sgra rlung sgra la sogs sgra thos tshad ma Nir dir dir yod par bsam :
dran rtog thugs kyi khyer so ni :
sems la ci shar thams cad :
skye ba med pa dngos po gshis kyi 'dug tshul stong pa nyid :
'gag pa med pa rang grol yin lugs gsal dwangs :
dbyer med chu nang gi zla ba ltar :
sal le :
sing nge :
snang la stong pa :
gsal la ma zhen par bya'o :
de ltar byas pas lus kyi sdig pa dag :
thugs rje chen po'i sku dang dbyer med du sangs rgyas :
ngag gi sdig pa dag :
thugs rje chen po'i gsung dang dbyer med du sangs rgyas :
yid kyi sdig pa dag :
thugs rje chen po'i thugs dang dbyer med du sangs rgyas :
gnas skabs 'dir bde gshegs kun 'dus kyi dngos grub 'byung :
gsang sngags kyi yon tan thams cad 'char :
'chi dus 'ja' dang ring bsrel la sogs 'byung :
bar dor thugs rje chen po dang gnyis su med par sangs rgya'o :
mthar thug tu :
lus thugs rje chen po bsgoms pas sprul sku thob :
sems can gang la gang 'dul gyi don nus :
rigs drug dong nas sprugs :
ngag ma Ni bzlas pas longs spyod rdzogs sku thob :
chos sgo brgyad khri bzhi stong ston nus :
so so'i skad dang 'tsham pas don nus :
yid rdzogs rim gsal stong la gnas pas chos sku thob :
sgrib pa 'dag :
ji lta ji snyed mkhyen :
nam mkhas khyab pa'i sems can dong nas sprugs par nus :
de'i phyir sems can thams cad kyi don du lha thugs rje chen po sgoms :
sngags ma Ni zlos :
spyod lam dge bcu sgrubs :
bla ma mtshan ldan bsten :
tshe 'di'i bya ba thongs :
gnas chen ri khrod 'grim :
grogs chos ldan bsten :
nor 'phags nor gsog :
dus rgyun du bya ba de las ma yengs par mdzod cig :
ji ltar bsgos pa'i thun mong dang khyad par gyi dam tshig rnams spang blang tshul bzhin du bya snyam pas 'di'i rjes zlos /
gtso bos ji ltar sogs /
gtang rag maN+Dal /
lus longs spyod 'bul ba'i rjes /
slar yang dbang thob pa la dad cing spro ba chen pos rjes su yi rang ba'i tshig gis mdongs gsol phul ba 'di'i rjes zlos /
ho :
bla ma sangs rgyas sku gsum rje :
bdag cag ma rig sems can la :
lus ngag yid gsum smin bya'i phyir :
thugs rje kun 'dus dkyil 'khor gyi :
dbang mchog bskur ba ngo mtshar che :
zhes brjod la skyems drang ngo //
de nas dge bsngo byas la slob ma gyes /
slob dpon gyis lhag ma gtang /
gtor skyong bya /
dkyil 'khor par gtang rag mchod bstod /
yig brgya dang nongs bshags /
mdun bskyed gshegs bsdu gang 'thad dang /
bdag bskyed bsdu ldang /
shis brjod bsngo smon rnams kyang las gzhung ltar bya'o //
nyin mo'i skar ltar dkon kyang nye ring gi
/brgyud pa'i chu bo las 'phro'i snod du 'khyil //
de nyid 'khor ba'i tsha gdung sel ba'i gsos //
bsngos bzhin thugs rje'i rgyun dang mnyam 'babs shog
/'di nyid rgyun shin tu dkon kyang 'bad rtsol chen pos ring brgyud bar ma chad pa'i dbang lung dang /
gter chen mchog gyur gling pa'i zhal snga nas rdor gling gter chos yongs rdzogs kyi nye brgyud kyang bka' drin du thob pas gces par bzung ste /
zab chos 'di la gces spras su 'dzin pa pad+ma gar dbang bstan gnyis gling pa rtsal gyis shrI de bI ko T-i'i snying po tsa 'dra rin chen brag gi dben khang du bgyis pa dge legs 'phel ///
/
