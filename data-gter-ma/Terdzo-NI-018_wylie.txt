@#//
zhi ba dang rgyas pa'i sbyin sreg gi cho ga dngos grub rgya mtsho zhes bya ba bzhugs so //
zhi ba dang rgyas pa'i sbyin sreg gi cho ga dngos grub kyi rgya mtsho zhes bya ba /
bla ma dang dpal rdo rje sems dpa' la phyag 'tshal lo //
gang gi thugs rje bde chen 'od brgya'i mes //
srid pa'i 'jig tshogs bud shing kun bsregs nas //
dngos grub kun gyi gnas la dbugs 'byin pa'i /
khyab bdag dpal ldan rdo rje sems dpar 'dud //
phyi nang gsang ba'i sreg blug dga' ston ches //
mchod las dngos grub rnam pa thams cad pa //
dka' ba med par sgrub byed myur bde'i skyes //
mchog 'dod mgron po rnams la ci dgar sbyin //
'dir rang gzhan gyi don bla na med pa myur bde'i snying po can gyi dngos grub thams cad kyi rtsa ba sbyin sreg gi cho ga lag tu blang bar bya ba la /
phyi dang nang dang bla na med pa'i sbyin sreg gsum gyi /
dang po rdzas la brten pa dang /
bsgom pa gnyis las /
dang po la zhi rgyas gnyis las /
zhi ba'i cho ga'i rim pa la /
sbyor ba /
dngos gzhi /
rjes kyi bya ba dang gsum las /
dang po sbyor ba la /
sa gzhi sbyong dang thab khung bca'//
rdzas bsham chas su 'jug pa 'o //
dang po ni /
brtags shing yid dang mthun pa'i gnas su dkyil 'khor dang 'brel na shar ram /
lho'i cha'am /
ma 'brel na gzhan gang yang rung bar /
sngon du bdag po'i rim pa 'bum phrag gcig yan chad bsnyen cing byams pa dang bzod par ldan pa'i sngags pas /
dgun zla 'bring po'i yar ngo'i tshes gcig gi srod kyi cha lta bur gza' dang skar ma rab tu shis pa sogs rnam par dge ba'i dus kyi cha legs par brtags la brtsam par bya'o //
gang du bya ba'i sa der /
sa sbyong ba /
gzung ba /
phur bus gdab pa /
nor 'dzin ma lhag gnas kyi cho ga rnams bya ba'am /
de tsam ma grub kyang bdag po'i rnal 'byor dang ldan pas zhing skyong la gtor ma sbyin /
rdo rje dang bcas pa'i lag g.yas pa sa la bzhag ste /
oM AHhU~M dang /
oM ha na ha na kro d+ha hU~M phaT/
ces pa'am /
rang gi lha'i sngags brgya rtsa brgyad bzla ba kun rdzob kyis sbyong ba dang /
chos thams cad stong pa nyid du mos pa don dam pa'i sbyong bas yongs su dag par bya'o //
gnyis pa thab khung bca' ba ni /
gzhi der thab mngon par 'du byas te /
sa gzhi rang bzhin nam bcos pas dkar ba la /
gzhi'i stegs bu gru bzhi par bya ste /
rtsigs thab kyi tshe rgyar gru gang zlum por bskor ba'i zabs su khru phyed pa byas la /
thab kyi steng du mu ran nam chur sor bzhi dor bas rgya dang dpangs sor bzhi pa'i kha khyer bags kyis nang du gzhol ba'i 'khor yug
/kha khyer la rdo rje'i phreng bas bskor zhing phyi'i gru chad zur gsum pa bzhir zla phyed rdo rjes mtshan pa /
thab kyi dbus su pad+ma 'dab ma brgyad pa'i lte bar sor brgyad pa'i rdo rje rtse lnga pa mgo shar du bstan pa bya'o //
brko ba'i tshe stegs bu'i dbus su chu dma' ba dang thab kyi zabs brkos la /
de nas chu sor bzhi phyir skyed pa nas kha khyer rgyar dpangs sor bzhi pa zlum por sbyar /
gzhan snga ma ltar ro //
rtsig pa dang 'bru ba'i thab gnyis ka sa dkar dang bdud rtsi lnga dang dri dkar pos khyem med par byug go
/de ltar mi nus pa'i sar bri thab byed na stegs bu ba'i lci bas byugs pa la tshangs zur gyi thig btab /
dbus na khru phyed kyis zlum por bskor ba'i phyir sor bzhi pa'i chu dang kha khyer te /
zlum skor gsum gyi nang du pad+ma 'dab brgyad thab mtshan dang bcas pa /
kha khyer la rdo rje'i phreng ba /
grwa bzhir zla phyed rdo rje dang bcas pa bri'o //
ji ltar yang rung ste /
phyi rol gyi khru phyed kyi sar ba'i lci bas byug
/thun gsum du me tog dkar po'i sil ma gcal du dgram mo //
thab tu mchod sbyin gyi shing rnams las srog chags med pa thab las cung zad thung ba'am /
dgon pa'i ba lang gi lci ba bcer te thab khung gi tshad tsam du brtsigs la me tshang dang ldan par bya'o //
gsum pa rdzas bsham pa ni /
rang gi g.yon ngos su dung ngam nya lcibs sogs kyi snod gsum spos kyis bdug
/mchod yon gyi rdzas thun mong ba dri me tog til ku sha 'bras yos rnams dang /
khyad par 'o ma dang me tog dkar po dang dri dkar po'i chus dgang /
snod so so'i mdun du bzed zhal gsum yang many+dzi la sogs pa'i steng du dgod /
'khyil pa dang hU~M bzlas pa'i bsang chu'i snod ku sha'i 'thor g.yab dang bcas pa yang bzhag go
/g.yas ngos su ku sha sngo ljang zung du bsdebs pa ma grug cing ha cang mi ring ba rnams dang /
yam shing ni pA la sha dang u dum bA ra sogs 'o ma can gyi shing dngos sam /
phyogs bzhir bal bu sogs ji ltar rnyed pa'i rtse mo'i cha las byung ba gsar zhing drang ba mdzub gang ba dri bzang gis byugs shing rtse mo gnyis sbrang rtsi dang mar khur nyug pa grangs ji ltar 'os pa dang /
til nag
/zho zan /
'bras ma grug pa /
so ba gra ma med pa /
nas /
sran ma mA Sha /
gro
/dUrba /
'bru mar gyis byugs pa'i ku sha rnams 'jig rten pa dang 'jig rten las 'das pa'i rim pa gnyis dang /
de dag gi nang logs su me lha gnyis kyi nyer spyod gtor ma dang bcas pa nyis rim dang /
gzhan yang gos zung so rtsi rlung g.yab me chas bud shing mar khu rnams kyang bsham mo //
mdun du las bum /
nang mchod thod pa /
rdo rje dril bu DA ma ru /
me tog
/dgang blug rnams dang me yol yang bzhag go
/bzhi pa chas su 'jug pa ni /
slob dpon byams pa dang snying rjer ldan pa'i yid kyis khrus bya zhing lus dri zhim pos byug
/chas gos dkar po gyon /
gtsug tor sogs rgyan dang bcas pas 'jam zhing bde ba'i stan la kha shar du phyogs pas byin pa g.yas g.yon pas mnan te /
pus mo gnyis dmad pa pad+ma'i stabs kyis 'dug ste sreg blugs kyi bya ba la 'jug pa yin no //

//gnyis pa dngos gzhi la sngon du bya ba'i cho ga dang /
thog mar 'jig rten pa'i me lha mchod pa /
bar du 'jig rten las 'das pa mchod pa /
mthar 'jig rten pa mchod pa'i cho ga dang bzhi las /
sngon du bya ba'i rim pa las /
bdag bskyed rdo rje dril bu gzung /
rdzas brlab me sbar ku sha dgram //
dang po ni /
dkyil 'khor sgrub mchod dang /
rab gnas dbang bskur sogs dang 'brel ba la ni /
so so'i skabs ji lta bar bya zhing /
ma 'brel na bdag bskyed bzlas pa'i mthar thug pa'i bar byas nas rnal 'byor bsdus te gtso bo'i nga rgyal gyis las bum bsgrub pa'am /
mi byed na g.yon du bkod pa'i bsang chu las sngags kyis bsgrub par bya'o //
gnyis pa rdor dril gzung ba ni /
de nas smra ba gzhan bcad de thal mo A li kA lis yongs su gang ba las lag pa g.yas g.yon du nyi ma dang zla ba bsam la rnam lnga bskor te /
rdo rje ni gtso bo thabs dang /
dril bu ni yum shes rab kyi rang bzhin /
gnyis ka'ang don dam pa byang chub sems kyi rang bzhin no //
zhes brtan par mos la /
oM ma hA badzra hU~M gis rdo rje dang /
oM badzra gaN+De AHhU~M gis dril bu bzung /
'khyud pa'i rgyas /
oM sarba ta thA ga ta ma hA a nu rA ga Na badzra swa b+hA wa At+ma ko\u0f85 haM/
zhes brjod de dam tshig gsum dran par bya /
gsum pa rdzas brlab pa ni /
bsang chu'i snod las ku sha'i 'thor g.yab kyis chu blangs la las sngags bzla zhing rang gis g.yon nas g.yas skor du thab dang bsreg rdzas rang dang dgang blugs thams cad la bsang gtor byas la mchod rdzas rnams sbyangs shing bskyed de byin gyis brlab /
de nas rdzas rnams bdud rtsi lngas bran la rdo rje rtse gcig pa'i phyag rgyas reg cing /
oM swA hAs rdzas rnams bkrus par bsam /
phyag rgya de nyid kyis /
yam shing la /
oM AHswA hA/
zhun mar la /
oM shrI swA hA/
'bru rnams la /
oM dzriM swA hA/
rdzas gzhan rnams la /
oM ku ru ku ru swA hA/
rdzas rnams kyi ma dag pa'i nyes skyon thams cad sbyangs te stong par gyur /
stong pa'i ngang las rdzas rnams rang rang gi ming yig dang po thig les brgyan pa las byung ba'i bdud rtsi'i bcud can /
mtshan nyid thams cad yongs su rdzogs pa so so'i las sgrub pa la thogs pa med pa'i nus pa dang ldan par bsam la /
oM ag+na ye swA hA/
zhes sogs rdzas sngags rnams lan gsum gsum brjod pas byin gyis brlab bo //
bzhi pa me sbar ba ni /
gtsub shing las byung ba'i dgon pa'i me sogs las dang mthun pa yi ge gsum gyis snod du bzhag la /
las sngags kyis zhun mar gyi me sbar nas /
'bar ba na las sngags brjod cing bsang chus g.yas skor du lan gsum bsang gtor byas la thab tu gtsang zhing skam pa'i rtsa'i chun po dang bcas pas du ba med par gzhug cing /
oM dz+wa la dz+wa la hU~M zhes pa dang /
hU~M zhes kyang brjod pas rlung g.yab kyi rlung gis me sbar nas /
'bar ba na rigs kyi snying po hU~M lan bdun bzlas pa'i blugs gzar gyis mar khus kyang rab tu sbar bar bya'o //
lnga pa ku sha dgram pa ni /
ku sha sngo ljang dri ma med pa rnams la /
oM badzra satwa AH
zhes bzlas nas /
oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum ni mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA zhes brjod de /
ku sha gnyis gnyis rtse mo gshib pa dag sgrub pa po'i g.yon ngos kyi thab kyi kha khyer la rtse mo shar lho nub byang du bstan pa dgram zhing rgyab ma rnams kyi rtse mo mdun ma rnams kyi rtsa bas gnon par bya zhing /
slar thab tu rtse mo shar du bstan pa'i ku sha ba glang gi rna ba lta bu ha cang mi ring bas g.yogs so //

//de nas thog mar 'jig rten pa'i me lha mchod pa'i rim pa ni /
thab dang lha bskyed ye shes dgug
/mchod bstod dam bsgrag rdzas 'bul mchod //
dang po ni /
bsang chus thab bsangs nas swa b+hA was sbyang /
stong pa'i ngang las zhi ba'i thab khung kha dog dkar zhing dbyibs zlum po mu ran kha khyer dang bcas pa'i dbus su /
sna tshogs pad+ma'i lte bar rdo rje rtse lnga pa dang kha khyer la rdo rje'i phreng bas bskor zhing gra bzhir zla phyed rdo rjes mtshan pa /
dwangs shing sgrib pa med pa'i 'od zer kun tu 'phro ba /
rgya dpangs sogs mtshan nyid thams cad yongs su rdzogs pa'i nang du me'i dkyil 'khor gru gsum pa dang pad nyi la gnas pa'i raM yig yongs su gyur pa las /
zhi ba'i me lha sku mdog dkar po zhal gcig phyag bzhi pa /
g.yas gnyis mi 'jigs pa dang bgrang phreng /
g.yon gnyis dbyug pa dang ril ba spyi blugs 'dzin pa /
thung zhing lto ba 'phyang ba sma ra dang ral pa'i thor tshugs can /
rgyan thams cad kyis brgyan pa /
'od zer gyi phreng ba dkar pos dkrigs shing drang srong gi tshogs kyis yongs su bskor bar gyur /
gnyis pa ye shes dgug pa ni /
me lha'i thugs kar nyi ma la gnas pa'i raM yig dang rang gi snying ga'i hU~M las 'od zer 'phros pas ri rab kyi me mtshams nas /
bsgoms pa dang 'dra ba'i me lha 'khor dang bcas pa spyan drangs par bsam la lag g.yas mi 'jigs pa'i rgya dang bcas pas mthe bong g.yab cing /
oM/
tshur spyon tshur spyon 'byung po che //
lha yi drang srong bram ze mchog
/sreg blugs zhal zas bzhes slad du //
'dir ni yang dag bsnyen par mdzod //
oM ag+na ye A kar+Sha ya dzaH
zhes pas bkug nas /
rang byung chen po bcom ldan 'das //
'dod pa'i dbang phyug 'dod pa ster //
me lha las kun sgrub byed pa //
'dir ni rten la nye bar bzhugs //
ku sha A sa naM ku ru /
thab kyi me mtshams su ku sha'i gdan la bzhugs par bsam la /
las sngags dang bsang chus phyir 'brang gi bgegs bskrad /
rgyas par chu bzhi'i mchod pa'am bsdu na de ma byas par /
oM badzra aM ku sha dzaH
oM badzra pA sha hU~M/
oM badzra s+pho Ta baM/
oM badzra gaN+De hoH
zhes pa rim pa bzhin 'khyud tshul se gol sngon du 'gro bas so so'i rgyas dgug gzhug bcings te dbang du bya'o //
gsum pa mchod bstod ni /
de nas mchod yon gyi snod blangs nas rdo rje'i snyim pa kha phye bas /
oM AHhrIHpra wA ra sat+ka raM ar+g+haM pra tIts+tsha swA hAs mchod yon dang /
khu tshur bcangs pa'i mtheb mdzub kyis zhabs bsil gyi snod nas me tog blangs te pA d+yaM zhes lan gsum bskor bzhin pas mdzub mo nas rim gyis mthe'u'i bar dgrol zhing zhabs bsil dang /
mdzub mos zhabs bsil gyi snod nas me tog blangs te Any+tsa ma naM zhes khu tshur kha 'og tu bstan pas mthe'u nas mdzub mo'i bar rim gyis dgrol zhing zhabs bsil rnams bzed zhal so sor dbul /
de nas bsang chu nas ku sha'i chun pos blangs te prok+Sha NaM gyis bzed zhal dang por lan gsum dbul lo //
de nas oM ag+na ye puSh+pe pra tIts+tsha swA hA/
zhes pa nas shab+da'i bar sbyar bas mchod la /
bstod pa ni /
'jig rten dbang phyug tshangs dbang mgon gyi sras //
me lha'i rgyal po DA kis dbang bskur ba //
shes rab mchog gis nyon mongs thams cad sreg
/'dzin byed me lha nyid la rnam par 'dud //
ces dang /
tshangs pa 'jig rten mgon gyi sras //
me lha'i rgyal po drang srong mchog
/'byung po yongs su skyob pa'i phyir //
thugs rje'i dbang gis sku sprul pa //
rig sngags grub pa'i drang srong tshul //
nyon mongs sreg pa'i shes rab 'od //
bskal pa'i me bzhin gzi brjid 'bar //
mngon shes rdzu 'phrul zhabs dang ldan //
thabs kyis sprul pa theg pa bcibs //
bgrang phreng 'dzin cing rig sngags gsung //
bdud rtsi'i bcud ldan gun+d+he bsnams //
chos kyi bdud rtsi yongs la bsil //
nyes pa'i skyon bral tshangs par spyod //
'jig rten 'das kyang mya ngan 'das //
zhi ba brnyes kyang thugs rje che //
de la bstod de phyag kyang 'tshal //
zhes pas bstod do //
bzhi pa dam bsgrag pa ni /
lag g.yas mi 'jigs pa dang /
g.yon khu tshur dkur brten pa'i dam rgya bstan la /
oM badzra A na la ma hA bu ta dz+wa la dz+wa la ya sarba b+hasmiM ku ru sarba duSh+TAn hU~M phaT:
dr-i sh+ya dzaHhU~M baM hoH
sa ma ya satwaM/
sa ma ya hoH
zhes lan gsum brjod de dam tshig bsgrags pas me lha rang gi dam tshig pa la gnas par bsam /
lnga pa rdzas 'bul ba ni /
lag g.yon byang chub mchog gi khu tshur las mdzub mo brkyangs pa gan rkyal du byas pas dgang gzar mar gyis bkang ba bzung la /
oM na maHsa man+ta bud+d+ha nAM ag+na ye swA hA/
zhes dgang blugs kyi sngags dang /
g.yas pa khu tshur de nyid thur du sbubs pas blugs gzar mar gyis bkang ba gyen du bstan pa bzung la /
oM ag+na ye swA hA/
zhes gcig shos kyi mar gyi sreg blugs kyi sngags brjod me lha zhal 'dzum pa dang bcas pa'i zhal cung zad gdangs pa'i ljags dang gzar bu gnyis kyi kha la raM yig 'od zer gyi phung por 'bar bas sreg blugs kyi bdud rtsi'i rgyun drangs te gsol bar bsam la /
blugs gzar kha sbubs te dgang gzar dang sprad pa pus mo las phyir mi 'da' bar g.yas su bskor zhing /
oM ag+na ye a dI bya a b+hi sha ma hA shrI ye ha bya ka bya wa ha na ye swA hA/
zhes me lha'i sngags kyis sam /
oM na maHsa man+ta bud+d+ha nAM ag+na ye che ge mo'i sdig pa sogs shAn+tiM ku ru swA hA/
zhes zag mchu las mar khu dgang blug gsum mam bdun dbul /
skabs 'dir me pra brtags te dge bar mthong na gzengs bstod /
bgegs dang bcas pa nyid na las sngags kyis me la bsang gtor dang srung ba bya zhing /
bgegs thams cad shAn+tiM ku ru swA hA/
zhes sbyar ba'i sreg blugs bdun 'bul /
slar yang las sngags kyis bsang gtor byas nas me lha'i sngags kyis dgang blugs gsum mam bdun sogs ci 'byor ba dbul lo //
de nas rdzas 'bul ba'i go rim ni /
yam shing mar til zho zan 'bras //
so ba nas dang mA Sha gro
/dUrba ku sha bcu gcig go
/rdzas de rnams kyi byed las ni /
sdom 'byung las /
mar gyis 'byor pa thams cad byed //
yam shing gzi brjid rnam par 'phel //
bud shing lhag par dpa' bar byed //
ku shas thams cad srung bar byed //
yungs dkar dag gis zhi bar byed //
'bras kyis rgyas par byed par 'dod //
til ni sdig 'phrog rig par byed //
so bas nor dang 'bru rnams dgug
/mA Sha stobs ni chen por bshad //
nas ni rlung gi shugs rab ster //
dUr bas tshe ni 'phel bar byed //
gro ni nad rnams 'joms par byed //
'o zho sbrang rtsis shes rab ster //
zho zan bde ba thams cad ster //
zhes pa'i don can gyi rdzas rnams dang /
mchod rdzas sogs gang du 'bul ba ni /
khu ba'i rdzas rnams ni zhal dang /
yam shing dUrba ku sha bdug spos sogs ni 'od kyi dkyil 'khor dang /
zho zan zhabs bsil til sogs phyag dang /
dri thugs ka
/me tog dbu /
zhabs bsil zhabs /
mar me dang mchod yon rnams mdun du dbul bar bya'o //
'bul tshul ni /
yam shing dUrba ku sha rnams g.yas pa'i mtheb srin gyis mchog sbyin pa ltar 'bul zhing /
mar khu dang 'bru sogs des gzung du mi rung ba rnams blugs gzar gyis dbul lo //
'bul sngags ni /
oM bo d+hi b+h+r-ik+ShA ya swA hA/
che ge'i gzi brjid phun sum tshogs pa la bar du gcod pa thams cad shAn+tiM ku ru swA hA/
zhes yam shing dang /
oM ag+na ye swA hA/
'byor pa phun sum tshogs pa la bar du sogs kyis mar khu /
oM sarba pA paM da ha na badzra ye swA hA/
sdig pa thams cad shAn+tiM ku ru sogs kyis til /
oM sarba sam+b+ha de swA hA/
bde ba mchog la bar du sogs kyis zho zan dang zas mchog
/oM badzra puSh+Ta ye swA hA/
bsod nams rgyas pa la bar du sogs kyis 'bras ma grug pa /
oM badzra bi dza ya swA hA/
nor dang 'bru rgyas pa la bar du sogs kyis so ba gra ma med pa /
oM ma hA be gA ya swA hA/
shugs phun sum tshogs pa la bar du sogs kyis nas /
oM ma hA ba lA ya swA hA/
stobs rgyas pa la bar du sogs kyis sran ma mA Sha /
oM badzra g+hasma rI swA hA/
nad med pa la bar du sogs kyis gro /
oM badzra A yu She swA hA/
tshe ring ba la bar du sogs kyis dUrba'i myu gu
/oM a pra ti ha ta badzra ye swA hA/
srung ba mchog la bar du sogs kyis ku sha rnams 'bul lo //
de la yam shing dang mar ni med du mi rung ba'i rdzas yin la /
gzhan rnams grangs mtshungs par ma nges te las gang gtso bor bsgrub pa'i rdzas de lhag par 'bul dgos pa'i phyir dang /
a ba tA ra las til gcig pu'i sbyin sreg gsungs pa sogs kyis kyang shes so //
go rim yang rdzas kyi gtso bo thog mar 'bul bar rigs pa ste rdo rje mkha' 'gror /
dang po yam shing de rjes mar //
zhes dang /
kye rdo rjer /
zhi la til dang rgyas la zho //
zhes sogs gsungs pas so //
drug pa slar mchod pa ni /
de ltar rdzas rnams phul ba'i rjes su zhabs bsil dang bsang gtor bya zhing /
oM badzra dz+wa la raM/
zhes se gol gsum gtogs pas me lha 'bar ba'i rnam par gyur par blta'o //
'jig rten pa'i me lha mchod pa'i cho ga'o //

//bar du 'jig rten las 'das pa'i me lha mchod pa'i rim pa ni /
mgron bskyed mchod bstod bsreg rdzas dbul //
phrin bcol slar mchod bzod gsol gshegs //
dang po ni /
stong pa nyid dang snying rje chen po dbyer med pa'i rang mdangs rgyu'i sa bon snang ba sgyu ma lta bur gsal ba las /
thab kyi me'i dbus su 'byung ba rim brtsegs nas brtsam ste /
dam tshig sems dpa' bskyed /
khyad par dkyil 'khor pa dang bcas pa'i lha thams cad las zla shel lta bu'i 'od zer dkar po'i phreng ba zhing thams cad du khyab par 'char bas zhi ba'i phrin las mdzad par bsam la /
ye shes sems dpa' spyan drangs shing gnyis su med par bstim pa sogs bya'o //
dkyil 'khor sgrub mchod dang rab gnas sogs dang 'brel ba la ni thab kyi me'i dbus su gzhal yas khang gdan dang bcas pa sgrub thabs bzhin bskyed /
de nas spos dang rol mor bcas pas spyan 'dren gyi cho ga bya zhing /
las kyi rdo rjes dkyil 'khor ram rab gnas kyi lha'i drung du song la /
lha so so'i sngags brjod cing me tog gis mtshon pa'i sgo nas spyan drangs te slob dpon la phul /
des sngags brjod cing me tog de thab tu rim pa bzhin dor la so so'i gdan la bzhugs par bsgom zhing gsal btab ste mchod sbyin bya'o //
gnyis pa mchod bstod ni /
chu bzhi sngon du 'gro ba'i phyi nang gi mchod pa bstod pa dang bcas pa so so'i cho ga'i nges pa ji lta ba bzhin bya'o //
gsum pa sreg rdzas 'bul ba ni /
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rdo rje dkar po'i rnam pa can dang gzar bu gnyis kyi kha la hU~M yig ces 'don pa spo /
me lha'i sngags kyi tshab tu rtsa sngags la spel tshig sbyar bas dgang blugs gsum mam bdun phul nas /
gsol ba btab pas phrin las mdzad par zhal gyis 'ches par bsam mo //
de nas yam shing la sogs pa'i rdzas gzhan rnams dkyil 'khor gyi lha so so'i sngags mthar spel tshig bcas sbyar bas sam /
rdzas sngags so so'i mthar spel tshig sbyar bas rim pa bzhin dbul te /
spel tshig re re nas sbyar ma nus na bdun tshan re'i mtha' dang /
de yang ma nus na thog mtha' gnyis su gdags par bya'o //
'khor rnams la ni bdun nam gsum la sogs ci 'byor ba rang sngags spel tshig can gyis dbul lo //
bzhi pa phrin las bcol ba ni /
rdzas rnams rdzogs nas las 'chol ba'i tshe /
lha rnams kyi thugs ka nas spros pa'i sangs rgyas rnams kyis zla ba chu shel gyi bum pa bdud rtsi dkar pos gang ba 'dzin pas /
zla ba dkar po la gnas pa'i bsgrub bya'i steng phyogs nas khrus byas pas sdig sgrib dang nad gdon la sogs pa thams cad dag cing zhi bar bsam mo //
lnga pa slar mchod bstod ni /
slar yang dgang blugs sngar bzhin phul nas las sngags kyis mchod yon phul /
bsang gtor dang zhabs bsil byas la /
oM badzra wa sa se swA hA/
zhes gos sar pa dang /
oM badzra tam+bu lA ye swA hA/
zhes pas rdo thal med pa'i so rtsi dbul /
nyer spyod rol mor bcas pas mchod cing bstod nas phyag byas te mchod yon dbul lo //
drug pa bzod gsol ni /
me tog dang bcas pa'i thal mo snying khar sbyar bas cho ga'i nyes pa zhi ba'i phyir /
ma rnyed yongs su ma tshang dang //
sogs kyis bzod par gsol nas nad gdon zhi ba sogs mngon par 'dod pa'i don la gsol ba gdab /
oM badzra satwa AH
zhes pa dang yi ge brgya pa mang du brjod pas kha bskang ngo //
bdun pa gshegs gsol ni /
oM/
khyed kyis sems can don kun mdzad //
sogs dang /
oM AHhU~M gi bar du rang sngags bcug pa'i mthar badzra muH
zhes brjod pas dkyil 'khor pa'i lha tshogs sgrub pa'i dkyil 'khor sogs sam /
rang bzhin gyi gnas su gshegs su gsol /
dam tshig pa bsdu ba'i sngags rgyas dbugs rngubs pa dang lhan cig bdag la bsdu'o //
'das pa'i me lha mchod pa'i cho ga'o //

//mthar 'jig rten pa mchod pa'i rim pa la /
bsang sbar gsal mchod rdzas 'bul bstod //
gtor 'bul bzod gsol gshegs shing bsdu //
dang po ni /
las sngags bzla /
bsang chus thab la bsang gtor bya /
oM dz+wa la dz+wa la hU~M zhes pas blugs gzar gyi mar khus me gsos te 'bar ba na de nyid slar yang me lha cha byad yongs su rdzogs pa 'khor dang bcas par gsal gdab /
gnyis pa mchod 'bul bstod pa ni /
me lha'i sngags kyis sreg blugs bdun dang dgang blug kyang 'bul /
me tog sogs kyis mchod de bsang gtor dang zhabs bsil byas /
gos zung dang so rtsi 'bul /
bsreg rdzas lhag ma rnams sngar bzhin bsregs nas /
dril bu dkrol zhing /
me ste bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes pas bstod /
gsum pa gtor 'bul ni /
byin gyis brlabs pa'i gtor ma a kA ros phul la /
mchod sbyin gtor ma 'di bzhes la //
zhes sogs kyis phrin las bcol lo //
bzhi pa bzod gsol ni /
cho ga'i nongs pa rnams bzod par gsol te 'dod pa'i don zhu /
oM badzra satwa AH
zhes pa dang /
yig brgyas lhag chad bskang ngo //
lnga pa gshegs bsdu ni /
bdag gi don dang gzhan gyi don //
sgrub byed bsreg bya za ba gshegs //
ji bzhin dus su tshur spyon la //
bdag gi dngos grub thams cad sgrubs //
oM muHzhes pas /
ye shes pa rang gnas su gshegs /
dam tshig pa 'bar ba'i rnam par gyur par bsam mo //

//gsum pa rjes kyi bya ba la /
tsA ru dge bsngo shis pa brjod //
me bcil las kyi rjes bsdu 'o //
dang po ni /
sbyin sreg rdzogs pa'i mthar me de nyid du 'o thug bsgrub ste /
'o ma dang 'bras ma grug pa /
mar sbrang rtsi ka ra rnams rang gi 'dod lha'i sa bon las byung bar bsam la nag po ma yin pa'i snod gtsang ma dris byug cing me tog gi phreng bas bcings pa'i nang du /
dgang blugs kyi gzar bus blugs la many+dzi sogs kyi steng du bkod nas sbyin sreg gi thab tu bzhag
/rang lha'i rnal 'byor gyis rdzas lnga po bdud rtsi'i rang bzhin du bltas la /
oM dI bya an+naM sa mA d+hi d+h+yA na pr-i NA ne swA hA/
zhes dang yig brgya bzla zhing bskol la /
thog mar dkyil 'khor pa la dbul /
de nas 'jig rten skyong ba rnams dang bdag dang slob ma sbyin pa'i bdag por bcas pas longs spyod cing slong ba'i sems can gzhan dag la yang sbyin no //
gnyis pa dge bsngo shis brjod ni /
'di ltar bgyis pas mtshon te dge ba'i rtsa ba rnams bla na med pa'i byang chub tu bsngo zhing shis pa brjod pas bde legs su bya'o //
gsum pa me bcil rjes bsdu ni /
de ltar sbyin sreg byas pa'i me de nyid long yod na dkrug pa dang /
'gom pa dang /
bdal bar mi bya'o //
long med na 'o ma dang dri dkar po'i chus bcil la thal ba rnams bum par blugs nas rgya mtshor 'bab pa'i chu bor dor zhing las kyi rjes mi mngon par bsdu'o //
zhi ba'i sreg blugs kyi cho ga yan lag dang bcas pa'o //
!
//gnyis pa rgyas pa'i sbyin sreg gi cho ga'i khyad par ni /   mchan rnams dbang la dper mtshon pa na yin /
dgun zla 'bring po'i nya'i snga dro sogs dus dge bar sa'i cha yongs su dag par byas nas /
stegs bu'i gzhi ser po   dmar po /la rgyas pa'i   dbang gi /thab khung gru bzhi   zla gam /pa rgyar khru do   mdzub gang ba /zabs su khru gang ba /   sor lnga /
steng na mu ran sor brgyad   bzhi /dor bar rgya dang dpangs sor brgyad   bzhi /pa'i kha khyer la rin po che'i   lcags kyu dmar po'i /phreng bas bskor ba /
thab kyi dbus su 'khor lo rtsibs   pad+ma /brgyad pa la sor drug pa'i rin po che ser pos   lcags kyu dmar pos /mtshan pa'o //
rko ba dang /
bri ba'i tshul ni zhi ba'i skabs kyis mtshon par bya zhing /
ji ltar yang sa ser po   dmar po /bdud rtsi lnga dang dri ser po'i   dmar po'i /chus byug cing /
phyi rol khru phyed kyi sar ba byung dang dris byug
/me tog ser po   dmar po /dgram mo //
bud shing ni tsher ma med pa'i 'bras bu dang bcas pa   tsan dan dmar po mdzo mo shing skyur po'i shing /la bya'o //
mchod yon gyi snod gser dngul /   zangs /
rdzas zho me tog ser po /   ut+pal dmar po dang zla mtshan skyur po'i rdzas /
dri ser   dmar /po rnams khyad par ro //
mchod rdzas lhag ma rnams rang bzhin nam bcos pas kha dog ser po   dmar po /byas pa dang /
yam shing sngar bzhin nam tsher ma med pa'i 'bras bu can gyi shing 'bras bu dang bcas pa   mdzo mo shing dang skyur po'i shing /khru gang ba   sor lnga pa /dang /
zho zan   ut+pal /sogs rgyas pa'i   dbang gi /rdzas thun mong ma yin pa rnams gong du rim pa bzhin dgod /
sgrub pa po'i tshul dang chas gos ser po /   dmar po /
dri ser pos   dmar po /byugs te bzang po'i 'dug stangs   skyil krung gis /kyis kha byang   nub /du phyogs te dga' ba'i   chags pa'i /bsam pa dang ldan pas so //
me ni rgyal po'am rgyal rigs kyi khyim nas byung ba'am /
nags mes tshig dang nor bu las byung ba dang /
dge 'dun gyi tshang mang nas blangs pa   smad 'tshong ma'i me /gang yang rung ba'o //
ku sha ni thab kyi kha khyer la rtse mo byang   nub /du bstan nas brtsams pas dgod cing slar steng du byang   nub /bstan gyis g.yogs so //
thab bskyed chog gi tshe /
rgyas pa'i thab khung kha dog ser   dmar /po dbyibs gru bzhi   zla gam /mu ran kha khyer dang bcas pa'i dbus su 'khor lo rtsibs brgyad pa'i lte bar rin po che ser po dang /   ut+pal gyi lte bar lcags kyu dang /
kha khyer dang zur bzhir rin po ches   lcags kyus /mtshan pa sogs dang /
rgyas pa'i me lha sku mdog ser po   dmar po /zhes dang /
'od zer gyi phreng ba ser pos   dmar po /dkrigs shing /
zhes so //
dgang blug gzung tshul ni /
lag pa gnyis khu tshur byas pa'i mtheb mdzub gnyis rtse sprad pa'i rin po che'i khu tshur dang /
spel tshig ni che ge mo'i tshe dang bsod nams sogs puSh+TiM ku ru oM/   khams gsum gyi sems can thams cad pa shaM ku ru ho /
bsreg rdzas ni khyad par gyi rdzas rnams sngon du rim par 'bul zhing /
oM bo d+hi b+h+r-ik+Sha ya swA hA/
che ge'i gzi brjid phun sum tshogs pa thams cad puSh+TiM ku ru oM/   pa shaM ku ru ho /
zho zan /
oM sarba sam+b+ha de swA hA/
bde ba phun sum tshogs pa thams cad puSh+TiM ku ru oM/   pa shaM
/til la /
sdig pa med pa phun sum tshogs pa thams cad ces sogs sbyar ro //
'das pa'i me lha mchod pa'i khyad par dam tshig sems dpa' bskyed pa sngar bzhin las khyad par dkyil 'khor pa dang bcas pa'i lha thams cad las gser btso ma   pad+ma rA ga /lta bu'i 'od zer zhing thams cad du khyab par 'char bas rgyas pa'i   dbang gi /phrin las mdzad par bsam mo //
mchod bsreg gi rdzas 'bul ba spel tshig dang bcas pa 'jig rten pa'i skabs bzhin no //
las 'chol ba'i tshe /
las bcol ba dbang gi dus mi mdzad /   sangs rgyas rnams kyis gser gyi bum pa bdud rtsi dang rin po ches gang ba 'dzin pas zla ba ser po la gnas pa'i bsgrub bya'i steng phyogs nas bdud rtsi dang rin po che'i char phab pas /
de'i lus dang khyim gang ste tshe dang bsod nams nor dang longs spyod thams cad rgyas par bsam pa'o //
'dir ma brjod pa'i cho ga zhi ba'i 'gros kyis shes pa kho na'o //

//gnyis pa yid kyi 'jug pas bya ba'i tshul ni /
rdzas rnams dngos su ma 'byor ba dang /
yod kyang bya ba'i skabs med na sngar bshad pa thams cad yid kyis bsgom pa kho na byas pas mngon par 'dod pa'i don thams cad 'grub par 'gyur ro //
!
//spyi don gnyis pa nang gi sbyin sreg gi tshul ni /
phyi'i rdzas la brten pa dang ma brten pa gnyis las /
dang po ni /
kha'i thab khung du bza' btung thams cad bdud rtsir byas nas lag pa'i dgang blug gis phul bas nang lus kyi lha thams cad tshim par bya ba ste /
ye shes thig ler /
kha ni thab khung dgang blugs lag
/tshul ni rang byung me yin la //
zhes gsungs pas so ///
/gnyis pa rdzas la ma brten pa ni /
sgom pa'am dngos su 'du byas pa'i shes rab kyi pad+ma'i thab khung du rjes chags gtum mo'i me la mgo bor gnas pa'i khu ba'i bsreg rdzas bdud rtsi'i dwangs ma ro rkyang gi dgang blugs kyis phul bas phung khams lha'i rang bzhin tshims par bya'o //
de ltar bsgoms par byas pas sems brtan pa na ro rkyang gi rlung dbu mar 'dus nas tshangs pa'i me dang ro gcig tu 'gyur la /
des gtum mo spar /
bsreg rdzas zhu nas zag med lhan skyes kyi bde ba ster bar byed de /
phyag chen thig ler /
dbang po gnyis kyis sbyor ba las //
rlung gis me ni spar ba 'o //
mar yod pas ni steng 'khor lo //
de ni mar snod ces su brjod //
byang chub sems kyi mar ni bsreg
/ces 'byung ba bzhin no //
!
//spyi don gsum pa bla na med pa'i sbyin sreg gi tshul ni /
khams gsum po thams cad rang bzhin gyis stong pa nyid dang snying rje dbyer med pa'i ye shes kyi mes phung po gzung 'dzin mtshan ma'i bud shing thams cad bsregs te /
gdod ma'i ye shes mchog gi ngo bor bsgrubs pa ni bla na med pa'i sbyin sreg ste /
ye shes gsal ba'i raM yig mes //
mun pa rnam rtog bud shing bsregs //
zhes gsungs pa bzhin shes par bya'o //
de ltar phyi dang phyi'i rdzas la brten pa'i sbyin sreg gis lha mnyes te byin gyis brlabs pa na gtum mo'i me la khu ba bsreg pa'i nang gi sreg blugs nus par 'gyur la /
de nus pas khams gnyis kyi zhu bde'i mthus gnyis 'dzin gyi rtog pa bcom nas lhan skyes kyi ye shes 'char ba na chos thams cad rang bzhin med pa'i stong nyid kyi lta bas skyong ba ni bla na med pa'i sbyin sreg ste mthar thug gi ngo bo gcig tu grub pa yin no //
tshul de lta bu'i rim pa bzhin nyams su bstar bas thun mong dang thun mong ma yin pa'i dngos grub thams cad dka' ba med pa bde blag tu 'grub par gdon mi za'o //
dkyil 'khor 'khor lo'i zhal sgo'i dam tshig mchog
/yongs su 'dzin gang gnyis skyes srid pa'i mer //
mchod sbyin dga' ston bdud rtsi'i sreg blugs kyis //
bsod nams tshogs mthar byed pa myur bde'i skyes //
shes rab mchog gi bde chen tsaN+Da lIs //
phung khams bud shing ma lus bsregs las slar //
zla ba bdud rtsi'i bsreg bya d+hU ti'i dbyings //
sbyin zhing bsreg gang 'pho med tshangs spyod che //
rang byung 'od gsal stong nyid snying rje'i mes //
ma rig 'dzin pa'i dngos kun bsregs byas nas //
gdod ma'i ye shes mchog gi bde ba cher //
rang dbang byed de ci phyir skal bzang min //
de lta bas na phyi nang gsang ba yi //
mchod sbyin brgya phrag bde chen bdud rtsi'i ros //
dgang zhing blugs pa'i thabs kyi tshul chen por //
sangs rgyas nyid 'dod gyur rnams cis mi gus //
de phyir rgyud lung grub pa'i zhal gyi lung //
mthong brgyud mngon sum phyag bzhes tshad ma can //
yid ches gsum ldan cho ga 'di rmad byung //
'dis thob bsod nams ye shes rdo rje'i mes //
nyon mongs nyes pa'i bud shing kun bsregs nas //
don gnyis dngos grub rgya mtsho'i dga' ston gyis //
kun bzang zhing du 'gro kun dbugs 'byin shog
/zhi dang rgyas pa'i sbyin sreg gi cho ga spyir bstan pa dngos grub kyi rgya mtsho zhes bya ba 'di ni /
tshad ldan gyi gzhung dang bla ma'i man ngag gi nges pa ji lta bar shAkya'i dge bsnyen rig pa 'dzin pa 'gyur med rdo rjes phyogs las rnam par rgyal ba'i 'dun sa ri bo gru 'dzin gyi gzhal med khang chen por sbyar ba'i yi ge pa ni ngag dbang phrin las so ///
/
