@#//
dpal mgon legs ldan tshogs kyi bdag po'i sgrub thabs   rgyas pa /las bzhi rnam rol zhes bya ba bzhugs so //
dpal mgon legs ldan tshogs kyi bdag po'i sgrub thabs las bzhi rnam rol zhes bya ba /
dpal sgrol byed thugs rje'i bdag po la phyag 'tshal lo //
kun bzang he ru ka dpal gdul dka'i 'gror //
rjes chags gtum drag gar gyis rnam rol pa'i //
rdo rje srin po legs ldan tshogs kyi bdag
/he ru ka dpal de la phyag 'tshal lo //
rgyal ba'i bstan pa rjes skyong phrin las bzhis //
rnal 'byor re ba yongs skong bstan srung gtso //
dgyes pa skyed byed phrin las cho ga'i khrigs //
rgyud lung grub pa'i gzhung bzhin 'dir brjod bya //
de la dang po dbang thob cing spyi dang bye brag gi dam tshig la gnas pa'i sngags pas /
don gnyis kyi bsam pa myur du 'grub pa'i las la bsngags pa kho na'i dbang du byas nas thugs dam bskang zhing dam tshig gso ba'i phrin las kyi rim pa gtso bor sgrub pa la gnyis te /
yo byad kyi bca' gzhi bya tshul dang /
cho ga'i rim pa dngos las /
dang po ni /
nyi shu dgu la sogs pa'i dus gnyan khyad par can la sgrub khang ngam yid dang mthun pa'i gnas kyi steng logs rnams mdzes shing brjid pa'i spyan gzigs sna tshogs kyis brgyan /
dam tshig gi bris sku sogs rten gyi mdun du rin po che'am thod pa la sogs pa'i snod du gtsang zhing bzang ba'i rgyu dam rdzas dang bcas pa las /
dang por bla ma yi dam gyi gtor ma dpal bshos zlum brjid pad 'dab brgyad kyis bskor ba dang /
nag po chen po'i gtor ma lcags mkhar kha bad can gyi steng du bshos bu gru gsum ha cang mi rno ba /
de'i mdun du yum gyi bshos bu zur gsum pa dang /
mkhar gyi rtsa ba'i mdun dang g.yas g.yon du 'khor gyi bshos bu gru gsum pa re dang rgyab tu gru gsum g.yas gcus gcig
/de dag gi mtshams rnams su bshos phran chung ba brgyad dang /
phyi nas mtheb kyus bskor /
mda' bya rgod ma dar nag gi cod pan can btsugs /
sha khrag chang phud 'bru sman la du la phug 'khur ba chan sgog btsong sogs bza' bca' sna tshogs pas brgyan pa dang /
gzhan yang chos skyong ye shes pa'i rigs dang /
'jig rten pa gang bsten rnams dang gzhi bdag gtor ma'i bar rim pa ma 'chol bar bsham /
de dag gi g.yas su bdud rtsi /
g.yon du rak+ta /
mdun du mchod yon sogs gtsang mar sbyar ba'i phyi'i mchod pa rnams dang /
dbang po'i me tog sogs thun mong ma yin pa'i dam rdzas rnams dang 'brel ba'i mchod pa rnams phreng tshar du bkod /
gzhan yang phyi nang gsang ba'i skong rten mthun rdzas rnams dang /
rdor dril nang mchod rnga sil rkang gling hasta'i g.yab dar sogs dam rdzas kyi rnam grangs thams cad mthong brgyud kyi phyag len bzhin tshogs par bsham mo //
gnyis pa cho ga'i rim pa dngos la bcu bdun las /
dang po bdag gi rnal 'byor ni /
spyir yi dam zhi khro gang la bsten kyang rung mod /
khyad par rgyud lung gi khro bo lta bu la byas na shin tu 'brel chags shing /
gshin rje ltar sgrub pa sogs so so'i gnyen po'i lha de dang de'i skabs shes par bya'o //
gnyis pa mchod rdzas rnams byin gyis brlab pa ni /
bdag gi thugs ka nas raM yaM khaM 'phros ye shes kyi me rlung chur gyur pas mchod rdzas kyi nyes skyon dngos 'dzin dri ma thams cad bsregs gtor sbyangs te stong par gyur /
stong pa'i ngang las gnas khang dur khrod drag po'i zhing khams bsam gyis mi khyab par a las b+hany+dza 'bar ba'i snod yangs shing rgya che ba rnams su hU~M yig las byung ba'i /
mchod yon zhabs bsil me tog bdug spos snang gsal dri chab zhal zas rol mo la sogs pa phyi nang gsang ba'i 'dod pa'i yon tan so so'i mtshan nyid thams cad yongs su rdzogs pas nam mkha' rab 'byams gang ba rnams su gyur /
oM badzra ar+g+haM AHhU~M/
de bzhin du /
shab+da'i bar sbyar ba lan gsum brjod cing rol mo'i sgras byin gyis brlab bo //
sman phud raM yaM khaM gis bsang sbyang /
stong pa'i ngang las a las byung ba'i thod pa'i nang du sha lnga bdud rtsi lnga la hU~M oM trAM hrIHAHmUM lAM mAM pAM tAM rnams kyis mtshan pa zhu ba las byung ba'i ye shes kyi bdud rtsi'i rgya mtsho chen por gyur /
oM AHhU~M sarba pany+tsa a mr-ita hU~M hrIHTha /
zhes lan bdun brjod /
rak+ta yang de bzhin bsang sbyang /
stong pa'i ngang las a las byung ba'i thod pa'i snod du raM las nyi ma la gnas pa'i ra yig zhu ba las rak+ta'i rgya mtsho zhing gi lhu dum 'phyo ba'i rba klong 'khrugs pa la khams gsum gyi rak+ta thams cad bsdus shing thim par gyur /
oM AHhU~M ma hA rak+ta dz+wa la maN+Da la hU~M hrIHTha /
bdun brjod /
gtor ma bsang sbyang /
stong pa'i ngang las rlung me thod pa'i sgyed pu gsum la gnas pa'i ye shes kyi ka pA la stong gsum dang mnyam pa'i nang du sha lnga bdud rtsi lnga sogs bza' bca' btung ba ldag gzhib 'dod yon lnga'i phung po zad mi shes pa'i longs spyod kyi gter du gyur /
oM AHhU~M ma hA ba liM ta te dzo ba liM ta ba la wa te gu h+ya sa ma ya hU~M hrIHTha /
zhes lan bdun brjod pas byin gyis brlab bo //
gsum pa bla ma yi dam gyi gtor 'bul ni /
rang gi snying ga'i sa bon las byung ba'i 'od zer gyis phyogs bcur bzhugs pa'i bla ma rig 'dzin rgyal ba rgya mtsho'i dkyil 'khor gyi lha tshogs thams cad mkha' khyab kyi 'khor lor sad par bsam zhing /
hU~M/
dmigs med mkha' ltar khyab cing dag pa'i sku
/spyan 'dren gshegs su gsol bar mi dmigs kyang //
thugs rje'i ngang nyid chos skur dag pa las //
ye shes sgyu mar rol cing gshegs su gsol //
oM e h+ye hi b+ha ga wAn ma hA kA ru Ni ka dr-i sh+ya hoH
sa ma ya hoH
sa ma ya satwaM/
dzaHhU~M baM hoH
zhes pas spyan drangs /
hU~M/
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol //
oM AHhU~M gu ru maN+Da la de ba ga Na sa pa ri wA re b+h+yaHar+g+haM nas shab+da'i bar gyis phyi mchod dang /
badzra pany+tsa a mr-ita kha raM khA hi /
ma hA rak+ta khA raM khA hi /
zhes sman raka phul /
lha rnams kyi ljags hU~M las byung ba'i rdo rje'i sbu gu can gyi 'od zer gyis gtor ma'i bcud drangs te gsol bar bsam zhing /
i daM ba liM ta gr-ih+Nan+tu ma ma sarba sid+d+hi m+me pra yats+tsha /
zhes lan gsum gyis gtor ma phul la /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
ces dang /
hU~M/
gtum chen dus mtha'i me ltar 'bar //
'od zer nyi ma 'bum gyi gzi /
khro gnyer glog stong 'gyu ba bzhin //
mche ba zang yag za byed che hoH
hU~M/
rngam pa'i nga ro 'brug stong ldir //
gtum chen ri rab 'bum bsnyil skad //
a la ha la'i gad rgyangs che //
spyugs pa'i 'thor rlung g.yeng ba che hoH
hU~M/
khro bo shes rab 'od po che //
ye shes dkyil 'khor kun tu gsal //
'bar ba'i ye shes kun tu 'joms //
sna tshogs ye shes thig le che hoH
hU~M/
khro bo'i rgyal po sprin chen po //
'phros pa'i dkyil 'khor char chen 'beb //
dkyil 'khor yid bzhin 'byung ba'i gter //
sna tshogs khros pa'i thig le che hoH
hU~M/
bdud kun gyi ni bdud chen po //
bdud kyi bdud de bdud rnams 'joms //
'jigs pa'i tshogs kyang 'jigs byed pa //
'jigs byed chen po thig le che hoH
hU~M/
rdo rje brag chen sra ba po //
rdo rje chu ste sdud chen po //
rdo rje me ste kun 'bar che //
rdo rje rlung ste 'thor rlung che hoH
zhes bstod cing /
mchod sbyin gtor ma 'di bzhes la //
rnal 'byor bdag cag 'khor bcas la //
nad med tshe dang dbang phyug dang //
dpal dang grags dang skal pa bzang //
longs spyod rgya chen kun thob cing //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub kun gyi sdongs grogs mdzod //
dus min 'chi dang nad rnams dang //
gdon dang bgegs rnams med par mdzod //
rmi lam ngan dang mtshan ma ngan //
bya byed ngan pa med par mdzod //
'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba'i gnas //
yid la 'dod pa kun 'grub mdzod //
ces phrin las gsol /
mgron rnams 'od du zhu nas bdag la thim pas sdig sgrib thams cad sbyangs par bsam mo //
bla ma yi dam gyi gtor 'bul so sor byed pa'i lugs kyang yod mod dbyer med du byed pa nyid gnas skabs su lag len zor yang zhing don la yang sngags kyi lam zhugs rnams kyis 'jig rten las 'das pa'i dkyil 'khor nyid bla ma'i ngo bor shes par bya'o //
bzhi pa mdun bskyed gsal 'debs pa ni /
bdag gi thugs ka'i hU~M las baM 'phros te mdun du mched pa las /
baM rak+ta dz+wa la maN+Da la hU~M/
rak+ta'i rgya mtsho rba rlabs 'khrug cing zhing chen gyi lang long 'phyo ba'i dbus su ri bo ma la ya gnam lcags 'bar ba'i dur khrod chen po'i gnas /
ma mo 'du ba'i gling /
dug shing nags tshal stug po'i ljongs /
mi bzad pa'i sprin gtibs shing /
drag po'i glog 'od 'khyug pa /
rgyob sod kyi 'brug sgra khol zhing /
gnam lcags urmo dang mtshon cha'i char 'beb pa /
khrag gi chu rgyun 'bab cing tshil bu'i 'brum chags pa /
mi ro gsar rnying sna tshogs gcal du bkram zhing ro langs gar rtse ba /
bya sha zan sna tshogs 'phur zhing lding ba /
gcan gzan gtum po rnams ngar skad sgrog pas rgyug cing 'dral ba /
rab tu 'jigs shing skyi g.ya' ba'i gnas su khrag dang sha chen rkang dang tshil bu klad pa dang lha ba rnag dang chu ser rnams kyis gang ba'i 'obs rim gyis yongs su bskor ba'i dbus su thugs ka'i hU~M las b+h+rU~M 'phros /
b+h+rU~M bi shwa bi shud+d+he badzra dz+nyA na maN+Da la b+h+rU~M/
de yongs su gyur pa las dur khrod rol pa'i gzhal yas khang gru bzhi sgo bzhi pa rmang gzhi lcags las byas pa'i steng du shar stag gi thod pa /
lho mi'i thod pa /
nub rta'i thod pa /
byang bya'i thod pas brtsigs pa /
srin po'i thod pa'i kha bad can /
nyi zla gza' skar gyi 'od 'phro ba /
rgyu ma'i drwa phyed /
keng rus kyi ka gdung /
rkang dang rtsib ma'i gral phyam /
zhing lpags kyis thog phub pa'i rtser rdo rje'i tog gis mtshan pa /
sgo bzhi lcags kyi sgo glegs dang rus pa'i rta babs kyis brgyan pa /
mi ro'i rgyal mtshan /
zhing chung gi 'phan gdugs /
ro skra'i rnga yab /
glo snying gi 'phyang 'phrul sogs 'jigs pa'i rgyan thams cad kyis brgyan pa'i nang khrag zhag 'khrug pa'i dbus su /
lcags mkhar nag po gru gsum lnga sgrom thod pa'i rwa bas bskor ba'i gru gsum dbus ma'i nang du rdo rje brag chen gtams pa'i gzhi la /
pad+ma dang nyi ma'i steng du mi ro dang rta ro la gnas pa'i hU~M las gri gug hU~M gis mtshan par gyur /
s+pha ra Na phaT/
de las 'od zer 'phros pas dgra bgegs gdug pa can thams cad tshar bcad /
saM ha ra Na hU~M/
tshur 'dus yongs su gyur pa las /
oM b+hurkur ma hA kA la ya hU~M phaT/
dpal ye shes kyi mgon po legs ldan nag po chen po rdo rje srin po'i gzugs can /
sku mdog mthing nag thung zhing sbom la yan lag rags pa /
nyi ma 'bum gyi gzi brjid can /
zhal gcig phyag gnyis spyan gsum pa zhal gdangs shing mche ba gtsigs pa'i grwa nas khrag 'dzag pa /
ljags 'dril zhing drag po'i rkan sgra rdeb pa /
khro gnyer bsdus pa'i shangs nas 'thor byed kyi rlung sgra 'byin pa /
dmar la zlum pa'i spyan gsum sdang mig tu ldog pa /
dbu skra dang sma ra smin ma kham nag gyen du 'bar ba las skar chen gyi 'od 'phro ba /
phyag g.yas 'bar ba'i gri gug dang g.yon gdug pa can gyi khrag gis gang ba'i thod pa thugs kar steng 'og tu 'dzin pa /
mchan g.yas su tsan dan gyi bing chen gzer ba'i bing stod nas lha dmag 'bum dang /
bing smad nas bdud dmag nyi khri chig stong 'gyed pa /
sku la dar nag gi 'jol ber brtsegs mar gsol zhing gser rked nor bu'i mig tshangs can bcings pa /
thod pa skam po lnga rigs lnga'i rtse bran can gyi dbu rgyan dang /
rlon pa khrag 'dzag pa lnga bcu dang rdo rje'i do shal 'phyang ba /
yan lag sbrul gyis dkris shing mi lpags kyi stod g.yogs sogs dur khrod 'jigs pa'i chas can /
sag ti'i l+h+wam yu ring gsol nas g.yon brkyang pa'i stabs kyis 'gying zhing brjid pas dgra bgegs rnams brdzis pa /
gtum zhing mi bsrun pa'i nyams can /
spyi bor bya khyung nag po 'phur zhing lding ba /
sta zur gnyis la seng ge ral pa sprug pa /
rtsib logs la 'phar dred 'khyug pa /
zhabs las stag 'phro ba /
ye shes kyi me phung 'bar ba'i klong na khams gsum dbang du sdud cing srid gsum zil gyis gnon pa'i bdag nyid can du bzhugs pa'o //
rak+sha kro d+hI shwa rI rak+mo hU~M/
g.yon du nyi ma dang ro'i gdan la yum kro d+hI shwa rI ma sku mdog sngon mo zhal gcig phyag gnyis spyan gsum pa /
ral pa thur du gtibs pa'i gseb nas me stag 'phro ba /
zhing gi pags pas stod g.yogs shing nyi zla gza' skar dang 'ja' 'od 'khrugs pa /
stag lpags dang re lde'i smad dkris can /
sbrul nag gi 'phyang 'phrul dang chu srin gyi thod pas brgyan pa /
g.yas sbrul zhags dang /
g.yon thod skyogs rus bcud rkang klad dang 'bru mar khrag chang gis gang ba rol zhing stobs pa /
g.yas su las kyi mgon po mdog nag cing mi sdug pa'i gzugs can /
skra kham pa gyen du brdzes pa /
g.yas gri gug dang g.yon thod khrag thogs pa /
g.yon brkyang gis ro'i gdan la bka' nod pa'i tshul gyis gnas pa'o //
phyogs bzhi'i shar gyi lcags mkhar du pad nyi dgra bgegs kyi gdan la gnas pa'i hU~M mthing nag las /
kro d+ha dz+wa la sa ma ya /
khro chen badzra king+ka ra sku mdog mthing nag rngams shing khros pa'i nyams can zhal gcig phyag gnyis pa /
g.yas mtshon cha'i 'khor lo skor zhing dmigs pa'i mgo lus 'dral ba /
g.yon thod pa dgra bo'i snying khrag gis gang ba zhal du gsol ba /
mi lpags kyi stod g.yogs dang stag lpags kyi smad dkris can /
sbrul dang thod pas brgyan pa /
gri thogs ging chen bcu gnyis sogs las byed dregs pa'i tshogs kyis bskor ba /
lho'i lcags mkhar du dgra bgegs kyi gdan la ya dmar nag las /
yak+sha dz+wa la sa ma ya /
gnod sbyin zangs mdog dmar nag kha gdangs shing rkan sgra rdeb pa /
sdang mig gis dgra dpung sreg cing ral pa dmar po sprin ltar gtibs pa /
g.yas gser gyi spu gri 'phyar zhing g.yon bse mdung 'dzin pa /
yum bse gdong zangs mgrin can dmar nag 'ja' tshon gyi gos can byad thag dang nad rkyal thogs pa /
bse'i gyad chen bzhi /
bse mo bzhi /
mi dmar shan pa bzhi bcu rtsa gnyis sogs las byed dregs pa'i tshogs kyis bskor ba /
nub kyi lcags mkhar du pad nyi dgra bgegs kyi gdan la dza dmar nag las /
rak+sha dz+wa la sa ma ya /
gza' bdud chen po rA hu la sku mdog dud kha srin po'i gzugs can mgo bo dgu pa /
lus kun mig gis gang zhing gtum rngams 'khrugs pa'i nyams can /
g.yas gri gug 'phyar ba'i rtse las skyin thang gi 'khor lo bskor zhing g.yon thod khrag rngub cing chu srin gyi zhags pa 'phen pa /
sku smad sbrul du 'khyil zhing /
zhing gi g.yang gzhi dang thod sbrul gyi phreng ba sogs 'jigs pa'i chas kyis brgyan pa /
sring mo gdong mo bzhi /
gza' chen brgyad /
rgyu skar nyi shu rtsa brgyad sogs srid gsum dregs pa'i tshogs kyis bskor ba /
byang gi lcags mkhar du ma mthing nag las /
tsit+ta dz+wa la sa ma ya /
'dod khams bdag mo re ma ti nag mo skem zhing rid la gtum pa'i nyams can /
zhal gdangs shing mche ba gtsigs pa'i bar du mi ro rangs po gsol ba /
drag po'i rkan sgra rdeb cing shangs nas nad kyi na bun 'thul ba /
lte ba nas nyi ma 'char zhing /
spyi bor zla ba tshes pa /
thod skam gyi dbu rgyan dang thod rlon gyi do shal can /
snyan g.yas la seng ge dang g.yon pa sbrul dang dril bus brgyan pa /
g.yas khram shing 'phyar zhing /
g.yon nad rkyal dgra la 'gyed pa /
mi lpags kyi stod g.yogs dang re lde'i smad dkris sbrul gyi ska rags can drel rta rkang gsum srin po'i thod pa'i sga dang sbrul gyi gong smed can la bcibs nas rak+ta'i rgya mtshor rol pa /
nad kyi rkyal pa /
tshon gyi gru gu
/sho rde'u dkar nag
/bdud kyi khram bam ste sprul pa'i mtshon cha lnga 'chang ba /
nag mo 'bum sde'i 'khor dang bcas te rlung nag 'tshub ma'i dbus na bzhugs pa'o //
de'i phyi rol gyi btson khang bcu drug la gau rI ma sogs ma mo chen mo brgyad dang /
siM ha ma sogs phra men ma brgyad /
khyams kyi khor yug la dbang phyug ma nyi shu rtsa brgyad /
grwa bzhir rkam ma sogs gru 'degs ma bzhi /
sgo bzhir brtson mo sogs sgo srung bzhi /
gzhan yang slas dang byi mo bran mo ru 'dren gyi pho nya sogs ci bgyi'i bka' nyan 'khor tshogs bsam gyis mi khyab pas bskor ba /
phyi'i 'obs mkhar rnams na 'bu dang 'bu chen sbrang ma dang sbrang rgod bung ba dang dug sbrul /
sdom dang sdig pa la sogs pas dgra bo'i sha rus g.yeng zhing rol pa /
kang+ka ru rtse 'ug pa dang /
khra rgod khwa ta sogs bya sha zan mang po 'phur zhing lding bas nam mkha' gang ba /
ce spyang dang seng ge stag gzig dom dred 'phar ba la sogs pa gdug pa'i gcan gzan sna tshogs ngar skad dang bcas pas sha za zhing lang long du 'phyo bas sa gzhi khyab pa /
gzhan yang sprul pa dang yang sprul pho nya las byed sde brgyad dregs pa'i dmag tshogs bsam gyis mi khyab pa'i tshogs thams cad kyang phrin las 'dod dgur bsgyur zhing sgrub pa po'i re ba skong bas nam mkha' bar snang sa gzhi thams cad yongs su gang bar bsam mo //
gtso bo zhal gsum phyag drug bsgom par 'dod na rgyud kyi le'u bco lnga pa las 'byung ba bzhin shes par bya'o //
lnga pa spyan 'dren pa ni /
gtso 'khor thams cad kyi dpral bar oM dkar po /
mgrin par AHdmar po /
thugs kar hU~M sngon po /
hU~M las 'od zer lcags kyu lta bu 'phros pas /
rang bzhin lhun gyis grub pa'i gnas mchog
/'og min chos kyi dbyings kyi pho brang /
ma la ya gnam lcags 'bar ba'i ri bo /
dur khrod chen po brgyad sogs rang bzhin gyi gnas nas dpal mgon legs ldan tshogs kyi bdag po 'khor dang bcas pa thams cad mdun gyi nam mkhar sprin phung gtibs pa bzhin byon par bsam la /
lag pa'i 'khrig ma bsnol mthe'u chung gnyis sbrel mdzub mo lcags kyu ltar byas la /
oM ru lu ru lu hU~M b+h+yo hU~M phaT/
oM b+hur kur ma hA kA la ya sa ma ya hring hring aM ku sha dzaHdzaH
zhes brjod cing rkang gling gis drangs pa'i rol mo dang /
hasta'i g.yab dar sbyar spos kyi dud sprin dbyangs kyi 'gyur ba dang bcas pas /
hU~M/
lang+ka yul gyi grong brdal gyi //
dbus kyi ri bo ma la ya //
ko ka thang dmar rgya mtsho'i do //
drag shul yod pa'i rtse mo na //
dpal chen rdo rje srin po yis //
bdud kyi sde rnams btul nas kyang //
gsang sngags 'khor lo bskor ba'i tshe //
ming gis dbang bskur bran du khas blangs pa //
rdo rje ro langs dur khrod tshogs kyi bdag
/mgon po nag po chen po dang //
nye gnas kro tI shwa rI ma //
yab yum gnyis su med pa'i 'khor //
lang+ka'i bdag po la sogs dang //
slas dang byi mo bran mo'i tshogs //
'dus pa chen po'i rnal 'byor pa //
pho mo 'khor dang bcas pa rnams //
sangs rgyas bstan pa bsrung ba'i phyir //
gnas 'dir spyan 'dren gshegs su gsol //
oM e h+ye hi shrI ma hA kA la ga Na pa ti sa pa ri wA ra ma hA kA ru Ni ka dr-i sh+ya hoH
sa ma ya satwaM/
A kar+Sha ya hU~M dzaH
e A ral+li hriM hriM dzaHdzaH
zhes pas spyan drang ngo //
skabs 'dir zhal du rngub pa sogs khyad par gyi cho ga bshad pa ni bsnyen sgrub thun mong ma yin pa'i skabs kho nar dgongs pa'o //
drug pa bzhugs su gsol ba ni /
hU~M/
rdo rje brag chen gtams pa dang //
nyi zla pad+ma rin chen khri //
bam chen bsnol ba'i gdan steng du //
rab 'jigs dpa' bo 'khor bcas bzhugs su gsol //
hU~M/
bka' dang bstan pa bsrung bar zhal bzhes pa'i //
bdud 'dul dbang phyug ma hA kA la'i tshogs //
srin yul lang+ka pu ri yi //
grong khyer gtan nas brlag mdzad cing //
lha ma yin gyi bu mo ni //
glog sprin 'dul bar zhal bzhes pa'i //
lha chen mgon po nag po khyod //
spyan 'dren 'dir byon brtan par bzhugs //
rdo rje srin po'i spyan snga ru /
khas blangs dam bcas ma g.yel bar //
gsang ba mchog gi dkyil 'khor 'dir //
phrin las mdzad phyir bzhugs su gsol //
oM b+hur kur ma hA kA la pad+ma kro d+hI shwa rI nag mo ting laM sa ma ya satwaM tiSh+Tha badzra /
zhes bzhugs su gsol /
bdun pa dam la bzhag pa ni /
dam tshig gi rgya bcings te rdo rje spyi bor bzhag
/bdud rtsi ljags la byin par mos la /
oM ru lu ru lu hU~M b+h+yo hU~M phaT/
oM badzra sa ma ya ha na ha na hU~M phaT/
dpal rdo rje nag po chen po legs ldan tshogs kyi bdag po lcam dral 'khor dang bcas pa rnams kyis kun bzang rdo rje 'chang chen /
rgyal tshab ston pa rigs lnga /
gsang bdag phyag na rdo rje /
skal ldan rgyal po dzaH
slob dpon s+d+yi ra ma ti /
mdo mkhan d+harma bo d+hi /
bal bo ba su d+ha ra /
gnubs chen sangs rgyas ye shes /
gnubs yon tan rgya mtsho /
nyang shes rab mchog
/nyang ye shes 'byung gnas /
bde gshegs zur mes dbon gsum nas nye bar bzung ste drin can rtsa ba'i bla ma'i bar du byon pa'i bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces dam tshig gi gnyer gtad cing /
slar yang /
hU~M/
sngon tshe dpal chen khro bo'i rgyal //
bdud 'dul rdo rje srin po yis //
dregs pa bcom nas sgrib pa sbyangs //
dbang bskur ming btags srog snying phul //
cho 'brang kun la dam tshig sbyin //
bstan pa yongs su bsrung bar byas //
phyi yi mtshan nas bos pa'i tshe //
dpal mgon legs ldan nag po che //
nang gi mtshan nas bos pa'i tshe //
bdud 'dul dur khrod sgrol ba'i ging //
gsang ba'i mtshan nas bos pa'i tshe //
sgrol byed rdo rje drag po rtsal //
mna' bor khas blangs ma g.yel bar //
rnal 'byor bcol ba'i phrin las mdzod //
sku gsung thugs su bdag sbyar ba'i //
pho brang dkyil 'khor mnga' bdag 'dir //
dpal mgon dregs pa'i tshogs rnams kun //
rtag tu dam tshig tshul bzhin gyis //
oM AHhU~M/
oM badzra a mr-ita ya hi sarba sa ma ya hU~M hrIHTha /
sa ma ya hoH
sa ma ya satwaMM/
zhes dam tshig gsos btab la bdud rtsi 'thor zhing bdag gis kyang myang ngo //
brgyad pa phyag 'tshal ba ni /
hU~M/
lha min dmag tshogs g.yul bzlog cing //
lha dmag dkar po'i dbugs 'byin pa'i //
legs ldan nag po 'khor bcas la //
mchod cing bstod de phyag kyang 'tshal //
bsod nams gzi brjid 'phags la phyag 'tshal lo //
ye shes tshogs chen rdzogs la phyag 'tshal lo //
spyod pa rlabs chen 'phags la phyag 'tshal lo //
drag shul mthu chen ldan la phyag 'tshal lo //
pha rol phyin bcu mnga' la phyag 'tshal lo //
sgrib pa rnam gnyis dag la phyag 'tshal lo //
bdag med gnyis rtogs khyod la phyag 'tshal lo //
ston pa'i lung bstan thob la phyag 'tshal lo //
sngon gyi rgyal ba rnams dang dgongs pa gcig
/rig 'dzin grub thob rnams dang byin rlabs gcig
/ma mo mkha' 'gro rnams dang dam tshig gcig
/lha srin sde brgyad rnams dang mthu rtsal gcig
/sngon gyi drang srong rnams dang smon lam gcig
/tshogs bdag khyod la phyag 'tshal lo //
mgon po khyod la phyag 'tshal lo //
a ti pU hoH
pra ti tsa hoH
zhes phyag bya'o //
dgu pa mchod pa 'bul ba la spyi dang khyad par gnyis las dang po ni /
stong gsum 'di'am stong gsum gzhan dag na //
me tog phreng ba la sogs rin chen dbyig
/la du la phug la sogs yid bzhin zas //
thang skyes chu skyes la sogs longs spyod rkyen //
'chi med bdud rtsi la sogs dam tshig chu //
gu gul tshil chen la sogs bdug pa'i sprin //
zhun chen mar me la sogs snang gsal mchog
/bshos gtsang bza' btung longs spyod sna tshogs pas //
rim gsum mchod pas tshogs bdag mnyes gyur cig
/oM shrI ma hA kA la ga Na pa ti sa pa ri wA ra badzra puSh+pe d+hU pe A lo ke gan+d+he nai bid+ya shab+da pU dza hoH
badzra rU pa shab+da gan+d+he ra sa spar+she pU dza AHhU~M/
zhes mchod //
gnyis pa khyad par gyi mchod pa la bzhi las bdud rtsis mchod pa ni /
hU~M/
lcang lo can gyi ma hA b+hany+dza ru //
byang chub sems dang ma hA rak+ta dang //
dri chen dri chu sha chen rnam pa lnga //
gnyis med sbyar ba'i pany+tsa a mr-ita //
nag po chen po 'khor dang bcas la 'bul //
mchod bzhes dam skongs dbang dang dngos grub stsol //
ma hA pany+tsa a mr-ita khA hi /
zhes dang /
gzhan yang /
lung dang man ngag shes rgyud gab sbas pa'i //
nges pa'i lung ston dus gsum bla ma la //
rnam dag bdud rtsi'i dam rdzas mnyes mchod 'bul //
thugs rjes brtser dgongs dbang dang dngos grub stsol //
sarba pany+tsa a mr-ita kha raM khA hi /
tshogs rje tshogs bdag dpal ldan he ru ka
/'bar ba'i rgyal po khrag 'thung lha tshogs la //
rnam dag bdud rtsi'i dam rdzas mnyes mchod 'bul //
thugs rjes brtser dgongs dbang dang dngos grub stsol //
sarba pany+tsa a mr-ita kha raM khA hi /
rnal 'byor bstan pa bsrung bar zhal bzhes pa'i //
dpal ldan mgon po yab yum 'khor bcas la //
rnam dag bdud rtsi'i dam rdzas mnyes mchod 'bul //
thugs rjes brtser dgongs dbang dang dngos grub stsol //
sarba pany+tsa a mr-ita kha raM khA hi /
ging dang gnod sbyin srin po ma mo dang //
bka' sdod las byed dregs pa'i tshogs rnams la //
rnam dag bdud rtsi'i dam rdzas mnyes mchod 'bul //
thugs rjes brtser dgongs dbang dang dngos grub stsol //
sarba pany+tsa a mr-ita kha raM khA hi /
zhes mtheb srin nyi zla'i ga'us lha so sor rkang 'thon du 'bul lo //
rak+ta'i mchod pa ni /
hU~M/
ma hA rak+ta dgra bgegs bsgral pa'i khrag
/mU la rak+ta rang byung pad+ma'i khrag
/chu dang ma 'dres dwangs ma'i khrag gi mtsho //
zhing chen zhing chung rba klong 'khrugs pa 'di //
nag po chen po 'khor dang bcas la 'bul //
ma hA rak+ta kha raM khA hi /
gtor ma'i mchod pa ni /
hU~M/
snod kyi 'jig rten yangs pa'i gtor gzhong du //
bcud kyi sems can thams cad gtor mar sbyar //
lcags kyu lnga dang sgron ma'i dam tshig rdzas //
ris su ma chad bza' btung longs spyod tshogs //
legs ldan nag po 'khor dang bcas la 'bul //
dam tshig bzhin du bzhes nas phrin las mdzod //
ma hA ba liM ta kha raM khA hi /
zhes dang /
khyad par du mgon po yab yum 'khor bcas kyi ljags rdo rje'i sbu gu can gyis gtor ma'i bdud rtsi'i bcud drangs shing gsol bas tshims shing dgyes par bsam la /
gtso 'khor so so'i sngags kyi mthar i daM ba liM gr-ih+Na kha kha khA hi khA hi b+huny+dza ho rak+ta pi pa to sa ma ya swA hA/
zhes lan bdun gyis phul ba'i mthar /
dpal ma hA kA la khrag 'thung gi rgyal po /
gtsug lag khang dang dkyil 'khor gyi srung ma /
dug gsum nad kyi sman pa /
rnal 'byor yongs kyi dgra bla /
bdud dpung sgrol ba'i dpa' bo /
bstan pa'i bka' srung chen po legs ldan tshogs kyi bdag po /
yum chen kro d+hI shwa rI/
khro bo badzra king+ka ra /
gnod sbyin zangs mdog rgyal po /
srin po bza' bdud chen po /
ma mo 'dod khams bdag mo /
bka' sdod ma mo mkha' 'gro /
pho nya las byed sha za bshan pa sogs 'dus pa chen po'i rnal 'byor pho mo 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs sogs kyis gtor ma phul zhing phrin las bcol /
khyad par gyi mchod pa ni /
gtor ma la rak+ta bran te /
rang gi thugs ka nas tsha zhing rtsub pa'i 'od zer 'phros pas mgon po 'khor bcas kyi rgyud bskul /
sprul pa'i pho nya rnams kyis zhing bcur gyur pa'i dgra bgegs thams cad gtor ma la bstims par bsam la bden stobs brjod de dgug bstim bya /
oM AHhU~M gis sha khrag 'dod yon bdud rtsi'i rang bzhin du spel la /
hU~M/
rnal 'byor kun gyi dpal mgon mchog
/ma hA kA la mthu rtsal can //
dka' thub nag po tshur gson cig
/legs ldan nag po ma rungs pa //
sha khrag dmar gyi mchod pa bzhes //
rang gi rgyal srid la gnas te //
gzhan gyi sde rnams pham mdzad pa /
khram la btab pa'i dgra bgegs rnams //
rol cig dgongs shig dam tshig gtso /
khyod kyi dam tshig dus la bab //
bse byang khram la btab pa yi //
ma dang sring mo chung ma la //
dpa' bo khyod kyis rol bar mdzod //
dam tshig chen pos ma gtang zhig
/zhe sdang can gyi bdag po rnams //
sems can kun gyi srog 'phrog pa //
dgra bo nyams pa srog dang phrol //
sha dang khrag la longs spyod gyis //
gnod sbyin chen po ma rungs rnams //
bse byang khram la btab pa yi //
gser dngul dbyig nor kun longs la //
rang gi 'dod pa'i longs spyod gyis //
sgrub pa'i rnal 'byor bdag nyid la //
yid bzhin nor bu'i dngos grub stsol //
rigs ngan rme sha can gyi tshogs //
ba lang khyi sha rta sha dang //
mi sha glang chen sha sogs bzhes //
sring mo khrag 'thung ma mo rnams //
bsad pa'i khrag ni dron mo dag
/bzhes shig dgra bo'i khrag la thungs //
sprul pa'i phra men ma mo rnams //
thod rus rkang dang 'bru mar dang //
rdzu 'phrul grub pa'i dam rdzas bzhes //
rigs ngan gdug pa'i bu mo rnams //
sha chen bshang gci khu ba khrag
/dam rdzas 'bar ba 'di bzhes la //
bdag gi nad rnams zlog tu gsol //
dmigs pa'i dgra la rims nad thongs //
srid pa'i bud med ma rungs rnams //
bro gar glu tshig mchod pa bzhes //
dmigs bya 'jo tshul stabs kyis phrogs //
shor ba gzhon nu bdud mo'i tshogs //
rnal 'byor chen po'i bka' byung gis //
sngags sgra drag po'i mchod pa bzhes //
dgra bo'i phung po rdul du rlogs //
log sred can gyi tshogs rnams nyon //
yang dag nyid du kun rig na //
che chung las gnyis gang byas kyang //
gnyis ka'i dbang du mi 'gyur gyis //
rnal 'byor nga yi las 'di sgrubs //
gsang tshig ston pa'i tshogs rnams nyon //
bshang gci khrag dang sol khu yis //
brgya 'am stong du bgos nas ni //
ling+ga bcas na sangs rgyas 'jig
/dam rdzas mchod pa bzhes su gsol //
bcol pa'i las rnams 'grub par mdzod //
hU~M/
mnga' bdag chen po ma rungs pa //
rdo rje sems dpa'i sprul pa ste /
khro bo'i rgyal po ging chen po //
mnga' bdag bdud kyi rgyal po bzhengs //
bstod cing mthun pa'i rdzas 'di 'bul //
sngon gyi bskal pa dang po la /
khas blangs dam bcas mna' bor ba'i //
dam bca' tha tshig ma 'da' zhig
/sngon du rig 'dzin gong mas bsgrubs //
da lta rnal 'byor bdag sgrub kyis //
so so'i mos pa tha dad pa'i //
dam rdzas mchod pa 'di bzhes la //
ji ltar bcol pa'i phrin las mdzod //
ces gtso 'khor thams cad kyi sngags mthar /
ma hA mAM sa khA hi /
ma hA rak+ta khA hi /
ma hA go ro tsa na khA hi /
ma hA ba su ta khA hi /
ma hA tsit+ta khA hi /
ma hA a mr-ita khA hi /
i daM d+hU pe /
puSh+pe /
gan+d+he /
nai wid+ya ba liM ta pi pa to hoH
zhes rkang 'thon du mchod par bya'o //
bcu pa bstod pa bya ba ni /
hU~M/
lha yi sde dpon tshogs kyi bdag
/legs ldan nag po chen po ni //
dur khrod bdag po sgrol ba'i ging /
khro bo'i rgyal la phyag 'tshal bstod //
hU~M/
dur khrod chen po rab 'jigs pa'i //
srin yul pu ri nag po'i dkyil //
lang+ka'i yul gyi grong brdal na //
ko ka thang dmar rgya mtsho'i do //
dbus kyi ri bo ma la ya //
drag shul byan lag ljongs kyi ri //
gnam lcags yod pa'i rtse mo ni //
chos 'dzin rigs kyi sgrub gnas te //
rdo rje thabs kyi lta ba'i yul //
dug shing nags tshal stug po'i tshal //
gnam lcags urmo char bzhin 'bab //
gsur chen dud pa sprin ltar gtibs //
rnag khrag chu ser mtsho ru bskyil //
sha rus phung po ri ltar spungs //
ce spyang lings su rub cing 'dral //
bya gcan mang po 'phur zhing lding //
dur khrod mkha' 'gro 'du ba'i yul //
rab tu 'jigs pa'i gnas mchog na //
drag po'i sku mkhar ldems se ldem //
shar phyogs bam ril stag thod mkhar //
stag thod 'dzum mdangs mu lu lu //
lho phyogs bam ril mi thod brtsigs //
mi thod spyugs pa tse re re //
nub phyogs bam ril rta thod brtsigs //
rta thod 'tsher sgra lhangs se lhang //
byang phyogs bam ril bya thod brtsigs //
bya thod tsheg sgra di ri ri //
srin po'i thod pa'i kha bad can //
las kyi 'od zer dbal thog 'phro //
ngos la nga rgyal glog dmar 'khyug
/rtse la dur bya nag po lding //
ru mtshon nag po pu ru ru //
gnam lcags 'bar ba'i sgo mo gsal //
'jigs pa'i sku mkhar nang shed na //
rta ro mang po gcal du bkram //
mi ro mang po khri ru brtsigs //
mi ro rta ro'i gdan steng na //
hU~M/
mnga' bdag bdud kyi rgyal po bzhugs //
gsang bdag phyag na rdo rje yis //
phrin las drag po'i dbang bskur bas /
khyad par mchog gi sku byung ba //
tshogs kyi bdag po mthu bo che //
tshogs bdag mgon por btags pa ni //
dregs pa'i gtso bo mdzad pa'i rtags //
bar snang khams na bzhugs pa ni //
rdo rje gshog pa'i stobs ldan rtags //
bcom ldan rdo rje sems dpa' yis //
lag tu rdo rje gtad pa ni //
sngon byung dge slong thub dka' dang //
thugs rje'i thabs kyis 'brel ba'i rtags //
ma hA kA lar btags pa ni /
khas blangs don las mi 'gyur rtags //
legs ldan nag por btags pa ni //
rnal 'byor pho nya mdzad pa'i rtags //
mngags byed chen por btags pa ni //
bcol ba'i las rnams mdzad pa'i rtags //
lang+ka'i yul na bzhugs pa ni //
lha srin bran du 'khol ba'i rtags //
ma la ya ru bzhugs pa ni //
drag shul stobs dang ldan pa'i rtags //
thang dmar rgya mtshor bzhugs pa ni //
klu rnams dbang du sdud pa'i rtags //
bsnyen pa'i tshul gyis bka' sdod pa //
gang gsol las rnams g.yel med rtags //
rdo rje'i brag la bzhugs pa ni //
'khor ba'i skyon gyis ma gos rtags //
mi ro'i gdan la bzhugs pa ni //
ma tshogs dbang du sdud pa'i rtags //
mthing nag ber chen gsol ba ni //
rnal 'byor bu bzhin skyong ba'i rtags //
rdo rje'i phreng bas brgyan pa ni //
las byed rdo rjer dbang bskur rtags //
tsan dan dbyug pa bsnams pa ni /
khams gsum rdul du rlog pa'i rtags //
mtshon cha gri gug bsnams pa ni //
sdang byed dgra srog gcod pa'i rtags //
thod rlon dmar chen bsnams pa ni //
dam nyams snying khrag 'thung ba'i rtags //
mthing nag khro gtum rngam pa ni //
mngon spyod drag po'i las mdzad rtags //
sbyor yum sku la 'khril ba ni //
thabs shes zung 'jug brnyes pa'i rtags //
zhabs la stag mo 'khyugs pa ni //
gnod sbyin las la 'gyed pa'i rtags //
rtsib logs 'phar dred 'khyugs pa ni //
za byed pho nyar 'gyed pa'i rtags //
sta zur seng chen rngams pa ni //
ging tshogs pho nyar 'gyed pa'i rtags //
dbu la khyung gis brgyan pa ni //
gza' gdong pho nyar 'gyed pa'i rtags //
gdug pa'i rgyan rnams ldan pa ni //
rdzu 'phrul dpag yas ngo mtshar rtags //
bdud 'dul dbang phyug nag po che //
dam tshig can la bdag bstod do //
rtse gcig sgrub pa'i grogs mdzod la //
pha ltar skyob cing bu ltar 'grogs //
ma ltar byams shing sring ltar gdungs //
ma g.yel bcol pa'i las mdzad phyir //
mi mngon dbyings nas sku bzhengs la //
gdug pa'i dgra bgegs bsgral ba dang //
bcol pa'i phrin las grub par mdzod //
b+h+yo /
g.yon gyi phyogs nas sku byung ba //
nye gnas kro d+hi shwa rI ma //
gtum pa'i srin mo 'jigs tshul can //
zhal gcig phyag gnyis thal ba'i mdog
/khrag ral dmar po mun ltar gtibs //
ral pa'i gseb nas me stag 'phro //
sku stod zhing chen g.yang gzhi gsol //
nyi zla gza' skar 'ja' tshon 'khrugs //
sku smad stag lpags re lde la //
sbrul nag chu srin thod pas brgyan //
g.yas pa sbrul zhags yab la 'khyud //
g.yon pa thod skyogs khrag gis bkang //
rus bcud rkang mar klad pa la //
'bru mar chang dang sbyar ba dag
/rtag par rang gis longs spyod cing //
yab la stob cing dgra la 'phen //
'jigs pa'i ma mo khyod la bstod //
sngon gyi dam bca' ma g.yel bar //
bcol pa'i phrin las grub par mdzod //
hU~M/
shar phyogs thod mkhar 'jigs pa na /
khro bo'i rgyal po king ka ra //
sku mdog mthing nag 'jigs tshul can //
phyag g.yas mtshon cha'i 'khor lo bskor //
g.yon pa thod rlon snying khrag 'thung //
gri thogs ging chen 'khor gyis bskor //
gsang ba'i bdag pos dbang bskur nas //
rdo rje chos zhes ming btags pa //
mthu stobs rtsal ldan khyod la bstod //
bcol pa'i phrin las grub par mdzod //
hU~M/
lho phyogs bse sdong lcags mkhar na //
yab gcig gnod sbyin zangs mdog ni //
sku mdog dmar nag brjid pa la //
dbu la rgya mdud 'khor lo brtsegs //
ral pa dmar po sprin ltar gtibs //
spyan dmar dam nyams dgra la ldog
/'jigs pa'i zhal ni bsgrad pa la //
mche ba gnam lcags dgu khris gtams //
sku la shun gyi g.yang gzhi gsol //
g.yas pa gser gyi ral gri 'phyar //
g.yon pa bse mdung dmar po bsnams //
ba dan dmar po glog ltar 'khyug
/'jigs su rung dang dpa' byad can //
yum chen bse gdong zangs mgrin can //
bka' nyan gyad chen lha srin brgyad //
bse mo ging chen las la 'gyed //
gtum chen dregs pa'i tshogs la bstod //
bcol pa'i phrin las grub par mdzod //
hU~M/
nub phyogs drag po'i lcags mkhar na /
khyab 'jug chen po kun tu rgyu //
'jigs byed chen po rA hu la //
lus po gcig la mgo bo dgu
/mgo lus med par mig gis gang //
ro stod srin po ro smad sbrul //
'jigs pa'i sku mdog dud ka la //
g.yas pa gri gug dgra srog gcod //
g.yon gyi zhags pas bla srog 'ching //
nyi ma zla ba lto ru za //
nyi ma'i rjes gcod shar du rgyu //
zla ba'i rjes gcod nub tu rgyu //
nyin mo rgyu bas bla srog sdud //
mtshan mo rgyu zhing srog dbugs gcod //
gza' gdong srin po'i dmag tshogs 'gyed //
dmag dpon chen po khyod la bstod //
bcol pa'i phrin las grub par mdzod //
b+h+yo /
byang phyogs khrag mtsho mer ba'i nang //
dug rlangs 'khyil ba'i bse mkhar na //
ma gcig gnyan gyi re ma ti //
sku mdog mthing nag 'jigs pa la /
khrag gi ral pa mun ltar gtibs //
spyi bo'i gtsug na zla bas brgyan //
lto ba'i dbus nas nyi ma 'char //
srid pa'i bla rkun tshe srog 'phrog
/snyan cha seng sbrul dril bus brgyan //
thams cad zil gnon gdug pa 'dul //
sku stod zhing gi g.yang gzhi la //
rus phreng khrag dang zhag gis brgyan //
sku smad re lde'i sham thabs la //
sbrul dang thod rlon dril bus brgyan //
chibs su drel rta rkang gsum 'chib //
g.yas na gshin rje'i khram bam 'phyar //
g.yon na nad kyi rkyal pa bsnams //
btsan gyi sho rdel phyogs bcur 'phen //
nad kyi rkyal pa dgra la rdeb //
ma tshogs 'bum sde'i 'khor gyis bskor //
'dod khams bdag mo khyod la bstod //
bcol pa'i phrin las grub par mdzod //
gzhan yang mgon po'i bka' 'khor na //
blon po dmag dpon sde dpon dang //
ru 'dren pho nya mngag par bcas //
ci bgyi bka' nyan pho nya'i tshogs //
sprul pa yang sprul 'khor dang bcas //
dam rdzas mchod pa 'di bzhes la //
bcol pa'i phrin las sgrub par mdzod //
ces sogs kyis rgya cher bstod cing /
de tsam mi nus na /
hU~M/
rnam dag dbyings las ma g.yos kyang //
thugs rjes khros pa'i skur bstan nas //
bdud dpung 'joms pa'i las mdzad pa //
legs ldan mgon la phyag 'tshal bstod //
bskal pa'i me ltar 'bar ba yi //
dur khrod chen po'i klong dkyil na //
mi mthun phyogs su gyur pa kun //
sgrol mdzad khyod la phyag 'tshal bstod //
dus gsum sangs rgyas thams cad kyi //
bstan pa phyogs bcur skyong mdzad cing //
gnod byed thams cad pham mdzad pa //
mthu chen khyod la phyag 'tshal bstod //
ces pa tsam gyis bstod pa'i mthar 'khor bstod rgyas bsdus ci rigs pa sbyar bar bya'o //
bcu gcig pa bzlas pa bya ba ni /
mgon po'i thugs kar dwangs ma'i srog yig hU~M mthing nag gi mtha' skor du bzla bya'i sngags kyi phreng ba me stag gi tshwa tshwa 'phro bas g.yas su bskor bar gyur /
bdag dpal chen por gsal ba'i thugs ka'i sa bon las 'od zer sna tshogs lcags kyu'i rnam pa can 'phros /
mgon po'i thugs ka'i hU~M yig nas bzung bas rang dbang med par dbang du bsdus pas ci bgyi'i bka' nod cing phrin las rab 'byams thogs med du sgrub par bsam zhing /
bzla bya'i sngags ni /
oM b+hurkur ma hA pad+ma d+he bur tsi bur byi ge bye ma na se e ho sho mo kro d+ha hU~M hU~M hU~M phaT phaT phaT swA hA/
zhes bsnyen sngags so //
oM b+hu ru kurma a prar+Na bud tsi ke bi ma na se kha sho mog kro d+ha hU~M hU~M phaT phaT swA hA/
zhes nye ba'i snying po'o //
oM b+hu ru ku ru i tsi ki byi u tsuSh+ma kro d+ha hU~M phaT/
ces sgrub pa'i gsang sngags so //
oM b+hur kurti phaT/
ces sgrub pa chen po'i sngags so //
'khor sngags bzla ba ni /
bdag gi thugs ka'i 'od kyis mgon po'i thugs rgyud bskul bas /
de'i thugs ka nas 'od zer me'i phreng ba lta bus 'khor rnams bskul bas ci bcol ba'i las mdzad par bsam la /
oM badzra kro d+ha dz+wa la sa ma ya hU~M/
oM badzra rak+sha dz+wa la sa ma ya hU~M/
oM badzra yak+sha dz+wa la sa ma ya hU~M/
oM badzra tsit+ta dz+wa la sa ma ya hU~M phaT/
ces 'khor rnam bzhi'i sngags so //
de ltar rim pa bzhin stong ngam brgya brgya'i tshigs su mchod pa rnam pa lnga dang khyad par bdud rtsis mchod cing mthar /
hU~M/
drag po sku lnga rgyal ba'i bka' sdod mchog
/ye shes lnga ldan rgyal ba rigs lnga'i 'khor //
phrin las bdud 'dul dgra bgegs kun gyi gshed //
legs ldan 'khor dang bcas la phyag 'tshal bstod //
'bar ba'i dkyil 'khor gsan cing dgongs su gsol //
phyi nang gsang ba'i mchod pas dgyes par mdzod //
dam tshig 'gal 'khrul nyams chag mthol zhing bshags //
thun mong mchog gi dngos grub bstsal du gsol //
ces bstod cing phrin las kyang gsol lo //
bcu gnyis pa tshogs kyi mchod pa ni /
bdag bskyed gang la bsten pa de'i gzhung bzhin sbyar bas khyab cing /
dmigs bsal 'di nyid la sbyar bar spro na /
tshogs rdzas rnams bdud rtsi ltar byin gyis brlabs la /
tshogs phud cha gsum du spros te /
dang po mchod pa ni /
hU~M/
bla med mchog gi mchod pa dam pa ni //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
dam tshig bzhin las ci bder bzhes su gsol //
oM ga Na tsakra pU dza khA hi /
zhes mchod /
gnyis pa ni skong bshags dang 'brel ba'i phyir /
de'i tshul brjod pa la gsum las /
dang po skong rdzas byin gyis brlab pa ni /
bsang sbyang /
stong pa'i ngang las b+h+rU~M las gnas khang dur khrod drag po'i zhing khams bsam gyis mi khyab par phyi nang gsang ba'i mchod pa spyan gzigs mthun rdzas rten rdzas skong rdzas la sogs pa thams cad /
srid zhi'i 'dod yon gyi rnam pa mkho dgu tshang ba bzang dgus 'byor pa mdzes dgus brgyan pa ngo bo ye shes sgyu ma'i rang bzhin bde ba'i rnam pa thams cad par 'char bas nam mkha'i khams thams cad gang bar bsam la nam mkha' mdzod kyi sngags rgya'am /
rgyas par sngags drug phyag drug gis byin rlabs bya'o //
gnyis pa thugs dam bskang ba dngos ni /
hU~M/
bdag ni rig 'dzin sgrub pa po //
dam la gnas shing lha la 'phreng /
khyod ni srung ma mthu rtsal can //
sngon tshe dpal chen spyan snga ru //
bstan pa bsrung bar zhal bzhes pa'i /
khyod kyi dam bca' gnyan po de //
da lta rnal 'byor bdag bskul na //
thugs dam dbang gis gshegs su gsol //
ma hA kA la gnas 'dir byon //
legs ldan nag po gnas 'dir byon //
dur khrod sgrol ging gnas 'dir byon //
rdo rje sgrol byed gnas 'dir byon //
sa bcu'i dbang phyug gnas 'dir byon //
rig 'dzin srung ma gnas 'dir byon //
rnal 'byor dgra bla gnas 'dir byon //
tshogs bdag chen po gnas 'dir byon //
bos so chos skyong snyan ma sra //
g.yab bo legs ldan spyan ma brtul //
sgrub bo tshogs bdag gong ma g.yel //
bskul lo bdud rgyal mthu ma chung //
do nub khyod kyi thugs dam bskang //
bskang ngo bskal pas thugs dam bskang //
hU~M/
me tog spos dang mar me dri //
zhal zas rol mo'i bye brag dang //
'phan gdugs lhab lhub sna tshogs kyis //
legs ldan 'khor bcas thugs dam bskang //
sha chen lnga ni ri ltar spungs //
bdud rtsi lnga ni mtsho ltar bskyil //
ye shes lnga ldan dam rdzas 'dis //
dpal mgon 'khor bcas thugs\u0f8e
sha chen khrag dang dbang po lnga //
tshil chen zhun mar mkhris pa dang //
g.yang gzhi lhab lhub rkang gling sgras //
dpal mgon 'khor bcas thugs\u0f8e
dmar chen bza' bca'i gtor ma dang //
'bru bcud bdud rtsi'i btung ba'i rgyun /
khyad par dam rdzas sna tshogs kyis //
dpal mgon 'khor bcas thugs\u0f8e
gling bzhi gling phran ri rab dang //
rin chen bdun dang bkra shis rdzas //
'dod yon lnga yi mchod pa yis //
dpal mgon 'khor bcas thugs\u0f8e
g.yag nag rta nag khyi nag dang //
lug nag bya nag la sogs pa //
rten pa'i dam rdzas sna tshogs kyis //
dpal mgon 'khor bcas thugs dam bskang //
kyai /
dpal ldan ma hA kA la dang //
rig 'dzin rnal 'byor bdag cag gnyis //
rtag tu mi 'bral 'grogs pa'i phyir //
rtag gtor chen pos thugs dam bskang //
phrin las gnyan po bskul ba'i phyir //
rgyun gtor nar mas thugs\u0f8e
dam tshig gnyan po bsre ba'i phyir //
bdud rtsi sman gyis thugs\u0f8e
rak+ta skom du 'thung ba'i phyir //
dmar chen ar+g+has thugs\u0f8e
longs spyod dmar la byed pa'i phyir //
sha khrag bshos bus thugs\u0f8e
tha mal snang zhen sbyong ba'i phyir //
bskyed rim gsal bas thugs\u0f8e
thugs dam gnad nas bskul ba'i phyir //
bzlas brjod sngags kyis thugs\u0f8e
mchog gi dngos grub sgrub pa'i phyir //
ting 'dzin mchog gis thugs\u0f8e
dam tshig nyams chag bskang ba'i phyir //
gdung sems dad pas thugs\u0f8e
'bod pa'i dam rdzas yin pa'i phyir //
g.yab dar nag pos thugs\u0f8e
sgrub mchog bu bzhin skyong ba'i phyir //
mthing nag ber gyis thugs\u0f8e
dam nyams dgra bgegs bsgral ba'i phyir //
phyag mtshan mtshon chas thugs\u0f8e
rnal 'byor srung skyob mgon mdzad phyir //
sra brtan go yis thugs\u0f8e
mthun pa'i dam rdzas yin pa'i phyir //
dam rdzas rten bzhis thugs\u0f8e
gsang ba'i dam rdzas yin pa'i phyir //
gri rgod snying gis thugs\u0f8e
thugs dam gnyan po bskangs pa yis //
tshogs bdag 'khor bcas mnyes gyur cig
/kyai /
dgongs shig mgon po thod phreng can //
rgyal ba'i bka' la mi nyan med //
zab mo'i don la mi sems med //
mna' dang khrims la mi brten med //
zas dang skom la mi chags med //
do nub khyod kyi thugs dam bskang //
do nub nyams chag ma lus bskang //
do nub zhig ral ma lus gso //
do nub lha la bshags pa byed //
do nub lha la sems 'khon sbyong //
do nub nyes par khas kyang len //
do nub mnyes pa'i zas shig 'dren //
do nub mdza' ba'i gzhung zhig srong //
do nub byams pa'i lan gcig ldon //
do nub snga ma'i gtang rag gtong //
do nub phyi ma'i zhu skyems 'bul //
do nub khyod kyi thugs dam bskang //
ma hA kA la'i thugs\u0f8e
legs ldan nag po'i thugs\u0f8e
tshogs bdag chen po'i thugs\u0f8e
dur khrod bdag po'i thugs\u0f8e
sgrol ging chen po'i thugs\u0f8e
kro d+hI shwa rI'i thugs\u0f8e
las mgon nag po'i thugs\u0f8e
kro d+ha khro bo'i thugs\u0f8e
yak+sha gnod sbyin thugs\u0f8e
rak+sha srin po'i thugs\u0f8e
'dod khams bdag mo'i thugs\u0f8e
dur khrod ma tshogs thugs\u0f8e
'khor tshogs rgya mtsho'i thugs\u0f8e
pho nya phyag brnyan thugs\u0f8e
yang sprul 'bum sde'i thugs dam bskang //
bskang ngo bshags so thugs dam can //
dam can thugs dam bskangs gyur nas //
bdag gi nyams chag byang bar mdzod //
dngos grub bsgrub la bar gcod pa'i //
'gal rkyen bar chad zhi ba dang //
mthun rkyen bsam pa thams cad sgrubs //
rtag tu thugs dam ma g.yel bar //
bcol pa'i phrin las sgrub par mdzod //
ces bskang ba bya'o //
gsum pa bshags pa bya ba ni /
hoH
yon tan lhun rdzogs dngos grub stsol mdzad pa'i //
rtsa brgyud bla ma yi dam dkyil 'khor lha //
dpal chen rdo rje srin po khro bo'i rgyal //
legs ldan nag po 'khor bcas dgongs su gsol //
theg chen gsang sngags bla med sgor zhugs nas //
spyi dang khyad par lhag pa'i dam tshig rnams //
rtag tu bsrung zhing sdom par khas blangs nas //
nyams chag 'gal 'khrul nongs pa mthol lo bshags //
thun bzhi'i rnal 'byor sgom par khas blangs nas //
tha mal las la yengs pa mthol lo bshags //
bde gshegs thugs rgyud bskul bar khas blangs nas //
don med long gtam smras pa mthol\u0f8e
dmigs med ye shes bsgom par khas blangs nas //
dug gsum rtog pa'i dbang gyur mthol\u0f8e
phyi nang gsang rten 'dzugs par khas blangs nas //
dgos pa'i dam rdzas ma tshang mthol\u0f8e
rtag tu mchod bstod bsnyen par khas blangs nas //
snyom las le los yengs pa mthol\u0f8e
man ngag sbas nas bsgrub par khas blangs nas //
gsang ba'i gnyer kha 'chol ba mthol\u0f8e
dam rdzas phud kyis mchod par khas blangs nas //
'bags btsog nyams par gyur pa mthol\u0f8e
rgyal ba'i bka' bzhin bsgrub par khas blangs nas //
gzu lum ras chod bgyis pa mthol\u0f8e
zol med dam tshig bsrung bar khas blangs nas //
nyams grib skyon gyis phog pa mthol\u0f8e
sku gsung thugs dang rtsa ba yan lag gi
/dam tshig 'gal ba ma lus so sor bshags //
mthol bshags 'bul lo tshangs par mdzad nas kyang //
dngos grub mchog gis bdag rgyud gtams par mdzod //
ces dang yi ge brgya pa mang du bzla'o //
de nas mdos kyi skong ba byed par spro na skabs 'dir bya ste logs su blta'o //
gsum pa tshogs tha ma dang 'brel bar drag po'i phrin las spyi tsam du sgrub pa ni /
tshogs zan dmigs bya'i gzugs su bcas pa'am mos te /
rang gi snying ga nas spros pa'i pho nya rnams kyis gnod byed dgra bgegs thams cad bkug nas bstim par bsam zhing /
bden pa'i stobs brjod de dgug gzhug byas la drag sngags kyi mthar gnod byed A kar+Sha ya dzaHdzaH
dzaHhU~M baM hoH
zhes 'gug gzhug bya /
mtshon chas gdab cing /
hU~M/
dur khrod sgrol ging tshogs kyi bdag
/legs ldan nag po ma rungs pa //
rgyal ba'i bstan pa bsrung ba'i phyir /
khram la btab pa'i dgra bgegs rnams //
mA ra ya yi las bcol gyis //
tshe srog hur thums myur du sgrol //
rol cig dgongs shig dam tshig can /
khyod kyi dam tshig dus la bab //
zhe sdang dregs pa'i 'khor tshogs rnams //
sems can gdug pa'i srog phrogs la //
sha la zo zhig khrag la thungs //
dam nyams dgra bo myur du sgrol //
mA ra ya yi dus la bab /
(/oM b+hu ru ku ru i tsi ki byi u tsuSh+ma kro d+ha sarba sha truM mA ra ya rbad /
oM badzra kro d+ha dz+wa la sarba sha truM mA ra ya rbad /
oM badzra rak+sha dz+wa la sarba sha truM mA ra ya rbad /
oM badzra yak+sha dz+wa la sarba sha truM mA ra ya rbad /
oM badzra tsit+ta dz+wa la sarba sha truM mA ra ya rbad /   mchan /)   gzhi snying bsgril ba'i sngags kyi mthar sarba sha truM mA ra ya rbad ces ling+ga dum bur gtubs pa'i sha khrag bdud rtsir spel ba zhal du stob cing /
hoH
dus gsum bde gshegs rgyal ba'i zhal du kha raM khA hi /
bcom ldan rdo rje srin po'i zhal du kha raM\u0f8e
dpal mgon legs ldan nag po'i zhal du\u0f8e
yum chen khro mo'i dbang phyug zhal du\u0f8e
bka' sdod dregs pa rnam bzhi'i zhal du\u0f8e
pho nya 'khor tshogs rgya mtsho'i zhal du\u0f8e
dug gsum sha khrag mchod pa bzhes shig\u0f8e
bzhes shig rol cig dgyes par rol cig kha raM khA hi /
ma hA mAM sa rak+ta kiM ni ri ti a mr-ita pU dza khA hi /
zhes stob pa byas nas tshogs la rol cing lhag ma bsngo ba sogs spyi ltar ro //
bcu gsum pa drag po'i las la ched du bskul ba la gnyis las /
dang po drag sngags bzla ba ni /
rang gi thugs ka'i hU~M las 'od zer me'i phung po lta bu 'phros /
mgon po'i thugs rgyud bskul bas de nyid khros 'khrugs rngams pas 'khor rnams bskul /
de rnams kyis kyang sprul pa'i pho nya mtshon cha can dpag med bu yug 'tshub pa ltar spros pas dgra bgegs thams cad bsad bcad zos par bsam zhing sngar gyi sngags rnams cung zad bzlas pa'i mthar /
oM b+hur kur ma hA kA la nr-i thums laM thums ril rbad bu nr-i dzaH
dgra bo'i snying la ya /
trag rak+sha mA ra ya thums ril rbad /
dgra bo'i snying kha rag ni dzaHb+h+yo b+h+yo /
zhes brgya rtsa sogs ci nus drag tu bzla'o //
gnyis pa bskul dngos ni /
sman rag gi phud kyis mchod cing /
hU~M/
tshogs kyi bdag po mthu bo che //
bar snang khams na bzhugs tsa na //
bcom ldan rdo rje sems dpa' yis //
lag tu rdo rje byin nas ni //
dbang bskur ming btags mnga' gsol ba //
ma hA kA la mthu bo che //
tshogs bdag rdo rje thod phreng rtsal //
bdag gis bsnyen cing bos pa'i tshe //
mchod pa dam pa 'di bzhes la //
phrin las snyan snyun gsol ba ni //
lha yi dgra blar mnga' gsol bas //
lha min 'dul ba'i mthu bo che //
gdug pa'i dgra bgegs rdul du rlogs //
sku la mtshon khrab nag po gsol //
g.yas pa gsal shing dgra la phyar //
g.yon pa shun gyi mdung ring bsnams //
zhal gdangs mche gtsigs thog ser 'beb //
tshur spyon drag po'i phrin las mdzod //
hU~M/
bcom ldan phyag na rdo rje yis //
'gro ba'i don du ma la yar //
ko ka thang dmar lang+ka'i yul //
drag shul yod pa'i rtse mo ru //
bdud rgyal nag po btul nas ni //
thugs rje'i 'brel pas 'dam nas bton //
dbang bskur ming btags dam tshig phog
/chos skyong srung mar dam bcas nas //
rigs ngan rgyal ba'i sras su byas //
de tshe khyod kyis khas blangs nas //
rnal 'byor yongs kyi grogs bya zhing //
gtsug gi nor bu 'bar ba ltar //
bkur zhing dgos pa kun sgrub pa'i //
dam las ma 'da' phrin las mdzod //
bstan pa srung ba'i mgon gyur pas //
de phyir mgon po nag por grags /
khyod ni sde brgyad kun gyi rje //
de phyir lang+ka'i bdag por grags /
khyod ni lha srin tshogs kyi bdag
/de phyir tshogs bdag chen por grags /
khyod ni dam chos sgrub pa'i grogs //
de phyir legs ldan nag por grags /
khyod ni ma mo kun gyi gtso //
de phyir dur khrod bdag por grags //
dam nyams rnams kyi gshed ma mdzad //
de phyir sgrol ging chen por grags //
mtshan drug nas ni bskul lags na //
gru gsum mthing nag lcags mkhar nas //
spyan 'dren gnas 'dir gshegs su gsol //
dmar gyi gtor ma 'di bzhes la //
dgra bgegs sgrol ba'i phrin las mdzod //
dus ngan gdul dka'i sems can rnams //
ma thogs myur du bsgral ba'i phyir //
rnal 'byor chen pos yongs bstod cing /
khyod la mthun pa'i rdzas 'bul gyis //
sngon gyi bskal pa dang po la /
khas blangs dam bcas mna' bor ba'i //
dam bca'i tha tshig ma 'da' zhig
/sngon yang rig 'dzin gong mas bsgrubs //
da lta rnal 'byor bdag bskul na //
bam ril thod pa'i mkhar rtse nas //
sgrol ging chen po sku skyod cig
/ru mtshon nag po pu ru ru //
mtshon cha sna tshogs char du 'beb //
bdud mda' nag po zangs se zang //
bdud bya nag po lding zhing 'jum //
sna tshogs dur khrod rgyan rnams rdzogs //
mche gtsigs rngams pa'i zhal gdangs nas //
nyams pa'i snying khrag zhal du gsol //
lha chen khyod kyi bka' 'khor na //
sprul pa'i khro bo khro mo 'khrigs //
srin po srin mo skan sgra rdeb //
gnod sbyin pho mo'i dmag dpung bsdog
/za byed pho mo sha khrag rol //
bang ni glog 'gyu nga ro 'brug
/so so'i bzhugs gnas tha dad pa'i //
yid bzhin nor bu'i thugs dam ni //
yongs su rdzogs pa sgrub par byos //
tshogs bdag chen po 'khor bcas kyi //
thugs dam gnyan po'i dus la bab //
ces bskul zhing phrin las gsol lo //
thun mong ma yin pa'i las sbyor sgrub par 'dod na de'i man ngag ni gzhan du blta'o //
bcu bzhi pa gtor ma stob pa ni /
rgyun gyi phrin las la thun gtor nyid dang gzhan du skong gso'i gtor ma gang bshams gtong ba ste /
rak+ta bran la dmigs bya dgug
/sman phud bran nas bdud rtsir spel /
stob pa dngos la /
hU~M/
lha yi sde dpon tshogs kyi bdag
/legs ldan nag po mthu bo che //
nye gnas kro d+hI shwa rI ma //
ging dang gnod sbyin srin po dang //
ma mo mkha' 'gro pho nya dang //
sprul pa yang sprul 'khor dang bcas //
zag med 'dod yon bdud rtsi yi //
dam rdzas mchod gtor 'di bzhes la //
deng 'dir bcol pa'i phrin las mdzod //
sngar bcol las kyi gtang rag mdzod //
phyi bcol las kyi gsos su bzhes //
sangs rgyas bstan pa khyod kyis srungs //
dkon mchog dbu 'phang khyod kyis bstod //
slob dpon sku dgra khyod kyis thul //
sgrub pa po yi stongs grogs mdzod //
bcol pa'i phrin las sgrub par mdzod //
ces gtor ma sgrub khang gi yang thog sogs gtsang sar bskyal lo //
bco lnga pa mchod cing gsol ba ni /
slar yang ar+g+haM nas shab+da'i bar gyis phyi mchod dang sman rag gtor mas mchod /
bstod thung gis bstod la phrin las smon lam du gsol ba ni /
hoH
mgon po khyod mchod byin rlabs kyis //
phyogs dang dus ni thams cad du //
sems can legs don 'byor pa la //
gegs kyi gnod pa kun med shog
/rta dang glang po nor dang 'bru //
bu tsha pha ma gnyen bshes rnams //
dge zhing tshe ring nad med par //
thams cad 'byor pa ldan par shog
/'gro ba nyes med bde gyur nas //
nad dang mu ge kun bral shog
/rgyal po dge zhing des pa rnams //
chos kyi rgyal srid skyong bar shog
/bde bar gshegs pa'i bstan pa ni //
phyogs dus kun tu rgyas pa dang //
myur du sems can thams cad kyang //
chos kyi snod du 'gyur bar shog
/dge ba thams cad yongs bsngo zhing //
mgon po khyod mchod byin rlabs kyis //
bdag cag 'khor dang bcas pa rnams //
longs spyod rnam gnyis rdzogs pa dang //
bdag gzhan byang chub mchog thob nas /
khyod dang mi 'bral 'grogs par shog
/ces smon lam du gsol lo //
bcu drug pa nongs bshags ni /
yi ge brgya pa ci nus su bzla zhing /
ma rnyed yongs su ma tshang dang //
zhes sogs kyis bzod par gsol lo //
bcu bdun pa rjes bsdu ni /
rten yod na brtan bzhugs dang /
med na badzra muHsa ye shes pa gshegs /
dam tshig pa rang nyid la bstim /
spyi bor oM/
mgrin par AH
snying gar hU~M yig gis mtshan par gyur /
badzra rak+Sha haM gis bdag bsrung /
slar yang bsngo smon dang bkra shis ci rigs pa bya'o //
sangs rgyas kun dngos dpal chen he ru ka
/rang gi bstan pa srung phyir phrin las bzhis //
rnam rol legs ldan nag po tshogs kyi bdag
/mchod pa'i phrin las mdo tsam brjod pa ste //
rgyud lung rtsa ba'i gnad rnams ma 'chugs shing //
rig 'dzin brgyud pa'i phyag bzhes man ngag bcas //
tshang zhing gsal bar brjod las phrin las bzhi //
lhun grub he ru ka dpal myur thob shog
/dpal mgon legs ldan tshogs kyi bdag po'i sgrub thabs phrin las kyi cho ga las bzhi rnam rol zhes bya ba /
gang las ston pa rtsa ba'i rgyud lung dang khyad par gyi sgos rgyud man ngag gi gzhung rnams la brten cing /
bde gshegs zur chung gis mdzad pa'i cho ga'i khrigs la gzhi byas nas byin rlabs kyi tshan kha mi nyams pa'i phyir yig rnying khungs ma kho na khrigs bsdebs bklag chog gi tshul du rig pa 'dzin pa 'gyur med rdo rjes o rgyan smin grol gling gi chos grwar sbyar ba'o ///
/
