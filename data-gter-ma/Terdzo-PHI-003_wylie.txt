@#//
slob dpon pad+ma rgyal pos mdzad pa'i btsan gyi mdos phran bklag chog tu bsdebs pa bzhugs so //
dbang drag pad+ma'i sku la phyag 'tshal lo //
btsan mdos la rin po che'i snod du /
btsan bshos dmar po gcig la mdung dar dmar po btsugs /
de'i mthar /
khyi dmar /
rta dmar /
ra dmar /
dgo ba /
gla ba /
'ug pa /
srin bya /
bya pho mtshal lu /
spyan gzigs sna tshogs /
nam mkha' bcas thams cad dmar po /
rgyang bu dmar po btsugs /
phud dang rin chen bdar la /
rang nyid dbang chen lha'i nga rgyal gyis /
mdos la chab bran /
swa b+hA bas sbyang /
stong pa'i ngang las mchod pa spyan gzigs mthun rdzas rnams kyi ma dag pa'i dngos 'dzin thams cad rang gi thugs ka nas spros pa'i raM las ye shes kyi mes bsregs /
yaM las chos nyid kyi rlung gis gtor /
khaM las mtshan med kyi chus bkrus /
oM gyis ji ltar 'dod pa'i longs spyod lngar gyur /
AHsa nam mkha'i mtha' khyab tu spel /
hU~M gis bdud rtsi'i rang bzhin du zad mi shes par byas /
swAs gzugs brnyan rnams phung po dang khams dang skye mched la sogs pa dang ldan pa /
hAs mgron so so'i re ba yid bzhin du skong ba'i nus pa dang ldan par gyur /
oM sarba bid pU ra pU ra sU ra sU ra A brta ya A brta ya hoH
badzra s+pha ra Na khaM/
zhes dpral bar nam mkha' mdzod kyi phyag rgya sngags dang bcas pa lan gsum dang /
spro na sngags drug phyag drug gis brlab /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
don rnams gang dag bsam pa kun //
de dag thams cad ci rigs par //
thogs pa med par 'byung gyur cig
/ces bden pa'i stobs brjod /
de nas spyan drang ba ni /
kye :
'byung ba brag gi them steng nas :
rin chen brag phug bswe sgo can :
g.yu yi re bzhi thangs se thang :
bye ru dmar po'i g.yag shing la :
rin chen zangs kyi lde mig can :
sku mkhar de yi nang shed na :
rin chen sna tshogs 'byung ba'i bdag :
de na brag btsan dmar po bzhugs :
sku mdog dmar po ldan pa la :
ral pa dmar po gyen du 'khyil :
spyan mig dmar po 'bur tshugs blta :
snyan nas srin 'bu dmar po 'phyo :
shangs nas rlung dmar 'tshub ma gtong :
spyan nas me 'od dmar po 'phro :
bse yi ber chen sku la gsol :
bswe yi lan phran dmar po can :
g.yas pas bswe yi mdung dmar bsnams :
g.yon pas bswe yi mda' gzhu bsnams :
chibs su btsan rta dmar po 'chib :
bswe yi sga la g.yu yi mthur :
dung yob gser gyi glo len can :
bswe phub dmar po rgyab na khur :
khrag gzer pho lhog nad kyi bdag :
btsan gyi sho kha dgra la 'gyed :
zhags pa dmar po dgra la 'phen :
gdug pa'i btsan phran si li li :
'khor gyi btsan phran sha ra ra :
bswe bya dmar po dgra la 'gyed :
skyes pa dar ma'i srog gcod byed :
na chung dar ma'i sris la rku :
khra dang bya khra 'ug pa gtong :
brag sha gla ba rol du khrid :
brag gi rtsangs pa g.yas na 'gyed :
srin bya bu mo than la 'gyed :
'khor du btsan phran mang pos bskor :
bka' yi brag btsan dmar po khyod :
de ring srid pa'i mdos la gshegs :
oM shu la tri sa ma ya dza dza :
zhes lan nyer gcig sogs kyis mgron du bos /
de nas mdos bsngo ba ni /
kye :
ting 'dzin sngags dang phyag rgya yis :
nam mkha' mdzod du byin brlabs pa'i :
mdos glud yas stags dkor cha'i tshogs :
nga rgyal btsan gyi tshogs la bsngo :
rin chen rang bzhin ri rab steng :
dgos 'dod 'byung ba'i dpag bsam 'khrungs :
'ja' ltar bkra ba'i gur khyim phub :
khams gsum nam mkha' dar gyis brgyan :
bla srog chags pa'i gzugs brnyan bkod :
rigs mthun nam mkha' rgyang bu dang :
mda' khra 'phang khra rten du btsugs :
sha khrag bshos bu sna tshogs dang :
dkar dmar ja chang khrag skyems bshams :
ri dwags sna tshogs mchong rgyug byed :
gcan gzan du ma ngar skad 'don :
'dab chags sna tshogs 'phur zhing lding :
mkho dgu'i longs spyod ri ltar spungs :
snod bcud 'byor pa ma tshang med :
srid pa'i mdos chen ngo mtshar can :
de ring sngags 'chang bdag gis gtong :
mdos bdag thams cad mdos longs shig :
glud bdag thams cad glud longs shig :
spyi btsan chen po mdos bzhes shig :
'byung ba'i btsan rnams mdos bzhes shig :
skyes bu lung btsan mdos bzhes shig :
gnam btsan 'phrul bu mdos\u0f8e
gangs btsan rum bu mdos\u0f8e
sul ri g.ya' btsan mdos\u0f8e
spang btsan 'bar te mdos\u0f8e
brag btsan 'bar rje mdos\u0f8e
sa btsan ting ba mdos\u0f8e
nags btsan rngam pa mdos\u0f8e
klu btsan drag po mdos\u0f8e
ag se se btsan mdos\u0f8e
tsa tsa ram ram mdos\u0f8e
brag btsan shor ba ang mi ster :
du ba tshe dang ra ba tshe :
srid pa skor lags mdos\u0f8e
thang khrol stong lam kha che dang :
rdo rje legs pa mdos\u0f8e
ye btsan rngam pa mdos\u0f8e
ya ba rkya tshogs mdos bzhes shig :
mgo brnyan rnam pa sna tshogs can :
btsan khrom sil ma mdos bzhes shig :
khyad par dmigs yul sbyin bdag gi :
mi la na tsha phyugs la god :
mi 'dod sna tshogs skyed pa yi :
gnod byed btsan rnams mdos bzhes shig :
gdug rtsub btang pa slar sdus la :
nad dang gdon las grol bar mdzod :
chos dbyings 'gyur ba med pa dang :
rten 'brel mi bslu'i bden pa'i stobs :
ting 'dzin sngags dang phyag rgya'i mthus :
ji ltar bsngos bzhin thob gyur cig :
tshar grangs byed na'ang mthun rdzas ci rigs pas mdos gso bran byas la bsngo ba bskyar /
mthar gshegs su gsol ba ni /
kye :
brag btsan dmar po mdos glud longs :
brag btsan dmar po da skyod cig :
ri lung med par drag tu rgyugs :
zhags pa dmar po dgra la thobs :
btsan gyi gru gu dmar po sdogs :
bdag cag rnal 'byor 'khor bcas la :
btsan nad gzer nad ma gtong zhig :
btsan nad gzer nad dgra la zlogs :
brag btsan dang ni chu btsan dang :
sa btsan dang ni g.ya' btsan dang :
spang btsan dang ni nags btsan dang :
sul ma stong gi btsan rnams dang :
gong gsum rgyu ba'i btsan rnams dang :
lung gsum mda' yi btsan rnams dang :
lha btsan dang ni klu btsan dang :
gri btsan dmar po la sogs pa :
dregs pa btsan chen 'khor bcas la :
de ring srid pa'i mdos 'bul lo :
de ring srid pa'i glud longs shig :
btsan gyi nad rnams zlog tu gsol :
sngags 'chang yon bdag 'khor bcas la :
bzung pa thongs la bcings pa khrol :
bsdams pa klod la mnan pa khyogs :
'khor 'dir gnod pa ma byed cig :
rang rang gnas su bde bar song :
oM shu la tri sa ma ya tri shaM rbad rbad b+h+yo b+h+yo zlog zlog :
ces brjod cing mdos gnod pa'i phyogs sam brag dmar po'i rtsar btang /
drag sngags kyis mtshams bcad srung 'khor bsgom /
shis pa brjod pas bde legs su bya'o //
btsan gyi bkar mdos slob dpon pad+ma rgyal pos mdzad pa bon po drag rtsal gyi gter mar grags pa'i ngag 'don bklag chog tu bris pa dge
/mang+ga laM b+ha ba tu ///
/
