rtsa gsum 'od gsal snying tig las :
phag mo dkar mo'i sgrub thabs ye shes snang ba bzhugs :
rtsa gsum yongs 'dus lha la 'dud :
bcom ldan badzra ba rA hI'i :
zab mo'i rnal 'byor la brten nas :
ye shes snang ba rgyas 'dod pas :
dben pa'i gnas su 'di ltar bsgom :
sa ma ya :
hrI:
stong pa nyid dang snying rje che :
zung 'jug baM yig dkar po las :
'od 'phros snod bcud dbyings su sbyangs :
tshur 'dus skad cig dran rdzogs su :
rang rig bcom ldan wa rA hI:
zhal gcig phyag gnyis sku mdog dkar :
phyag g.yas rdo rje'i gri gug 'phyar :
g.yon pas thod khrag thugs kar bsnams :
mchan khung kha T+wAM rtse gsum mtshan :
spyi gtsug phag zhal ngur sgra sgrog :
dar dang rin chen rus pas brgyan :
khro 'dzum chags nyams mtshan dper 'bar :
zhabs gnyis brkyang bskum gar stabs kyis :
pad nyi bam ro'i snying gar rol :
dam tshig ye shes dbyer med pa :
snang stong zung 'jug chen po'i ngang :
thugs kar nyi zla kha sbyor dbus :
hrIM mthar sngags phreng g.yon du 'khor :
'od kyis phyogs bcu'i rgyal kun mchod :
khams gsum 'gro ba'i sgrib gnyis bsal :
srid zhi'i shes rab ye shes bcud :
bdud rtsi'i rnam par spyan drangs nas :
lus ngag yid la thim pa yis :
spobs pa'i gter mdzod grol bar bsam :
oM baM badzra wa rA hI pra dz+nyA dz+nyA na sarba sid+d+hi hrIM dza :
bdun phrag gsum du bzlas pa yis :
dngos nyams rmi lam sna tshogs su :
nyi zla shar dang bdud rtsi 'thung :
me tog char 'beb rol mo sgrog :
khrus byas gos dkar gyon pa sogs :
dge zhing shis pa'i rtags mtshan 'byung :
de tshe dngos grub blang bar bya :
sa ma ya :
khyad par rdzogs pa'i rim pa ni :
khams gsum snod bcud rim gyis bsdu :
'od gsal ye shes chen por 'jug :
de las slar yang gnyug ma'i lha :
'ja' tshon shar ba lta bur ldang :
sku dbus drang por rtsa dbu ma :
sbom phra mda' smyug tsam pa la :
g.yas g.yon ro rkyang gnyis dang bcas :
'khor lo rnam bzhi rab tu gsal :
snying gar dwangs ma'i thig le'i dbus :
ye shes lnga ldan baM yig bsgom :
me rlung sbyor bas bde drod bskyed :
bdud rtsi'i bcud kun baM la thim :
rlung yid rig pa gcig dril nas :
lhan skyes bde stong ngang du bzhag :
'di nyid bsgom pa tsam gyis kyang :
mchog gi dngos grub tshe 'dir 'grub :
sa ma ya :
slob ma rjes su gzung ba ni :
bdag mdun dbyer med bskyed cing bzlas :
sngon 'gro'i 'jug pas rgyud sbyangs nas :
dngos gzhir bum pa spyi bor bskur :
hrI:
stong nyid bum pa'i dkyil 'khor du :
bde chen ye shes DA ki shar :
zung 'jug bdud rtsis dbang bskur bas :
rdo rje'i gzugs sku mngon 'gyur shog :
rtsa sngags dang kA ya a b+hi Shiny+tsa oM:
snyoms 'jug byang sems bdud rtsi sbyin :
hrI:
e dbyings bde mchog he ru ka :
waM yig rdo rje btsun mor sbyar :
srid pa dag byed bdud rtsi'i chu :
thungs shig thungs shig dpa' bo che :
rtsa sngags dang gu h+ya a mr-ita ma hA su kha ho :
sin+d+hu ra ni snying gar byugs :
hrI:
rtags kyi thig le 'di btab pas :
don dam rdo rje'i pho nya mo :
kun rdzob sna tshogs gzugs can gyi :
bde mchog bde ba'i rol par spyod :
rtsa sngags dang dz+nyA na karma mu dra ho :
de las skyes pa'i ye shes la :
rig stong gnyug mar ngo sprod gdab :
hrI:
ltos shig skal ldan snying gi bu :
bltas pas mthong med bde ba che :
rang rig badzra wa rA hI:
ka dag lhun grub zung du 'jug :
rtsa sngags mthar dz+nyA na badzra d+harma d+hA tu a a a :
zhes brjod dgongs pa dbyings la gtad :
sa ma ya :
ji lta ji snyed ye shes kyi :
snang ba rtag tu rgyas 'dod na :
mthar thug don gyi sgrub pa 'di :
snying gi dbus su gces par zungs :
rgya rgya rgya :
d+ha thim :
gar dbang 'od gsal mdo sngags gling pas zab mo dgongs pa'i gter mdzod las phyung ba'o ///
/
