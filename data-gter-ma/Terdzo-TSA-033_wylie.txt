@#//
'jam dpal gshin rje'i thugs tig las //
sngon 'gro'i rnal 'byor snying po bzhugs //
na mo gu ru ya mAn+ta ka ya /
'dir slob dpon 'jam dpal bshes gnyen gyi dgongs pa /
o rgyan gyi mkhan po blo ldan mchog sred rtsal gyis snyan brgyud zab mor gdams pa'i chos sde /
'jam dpal gshin rje'i thugs tig las sngon 'gro'i rnal 'byor snying por dril te nyams su blang ba'i tshul ni /
gzhung rtsa ba las /
mchog gi ye shes lam byed pa :
'jam dpal don gyi snying po ni :
nges 'byung drag pos rang rgyud sbyang :
skyabs sems bla ma'i byin rlabs dbab :
ces gsungs te /
'di la gnyis /
thun gyi sngon 'gro dang /
khrid kyi sngon 'gro'o //
dang po ni /
dbang dang man ngag thob cing dam tshig dang sdom pa rnam par dag pas gnas dben par stan bde ba la dug /lus gnad bsrang /
rlung ro bsal /
byang chub kyi sems yid la byas te /
bla ma spyi bor bsgom zhing 'dod pa'i don la gsol ba gdab /
mthar rang la bstims nas thugs yid bsres la dran pa mngon du bzhag ste khrid kyi sngon 'gro'i dmigs rim la 'jug par bya'o //
gnyis pa khrid kyi sngon 'gro la gnyis /
thun mong gi sngon 'gro dang /
thun mong ma yin pa'i sngon 'gro'o //
dang po ni /
dpal chen yang dag zab tig las /
dal 'byor rnyed dka' don che dang :
mi rtag myur du 'jig par bsam :
las 'bras blang dor tshul bzhin bya :
'khor bar yid 'byung drag tu bskyed :
ces gsungs pa ltar re re nas zhib tu dpyad cing sems bzung la myong ba thon par bya'o //
gnyis pa thun min la gsum /
theg pa spyi'i 'jug sgo skyabs 'gro
/theg chen gyi rtsa ba sems bskyed /
rdo rje theg pa'i lam gyi snying po bla ma'i rnal 'byor ro //
dang po ni /
tha mal gyi snang ba dbyings su thim pa las snod bcud thams cad dag pa'i zhing khams chen por gyur pa'i rang gi mdun gyi nam mkhar mchod sprin rgya mtsho 'khrigs pa'i dbus su /
dregs pa ma he nyi zla'i gdan la bla ma dang gnyis su med pa'i 'jam dpal khrag 'thung chen po skyabs gnas kun 'dus kyi ngo bor mngon sum bzhin du bzhugs pa'i spyan sngar /
rang gzhan sems can thams cad sgo gsum 'jug pa gcig pas skyabs su 'gro bar mos la /
a :
skye ba med pa'i dbyings nyid las :
'gag med snang ba'i phyag rgyar bzhengs :
dpal chen 'jam dpal he ru kar :
rang ngo shes pas skyabs su mchi :
zhes ci nus su bya /
gnyis pa sems skyed ni /
skyabs yul dpang por bzhugs pa'i tshul gyis smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
ces ji ltar rigs pa brjod pa'i sgo nas gsal gdab /
mthar skyabs yul rang la bstims te don dam byang sems kyi ngang du mnyam par bzhag
/gsum pa bla ma'i rnal 'byor la drug
/rten bskyed pa /
tshogs gsag pa /
sdig sgrib sbyong ba /
gsol ba gdab pa /
dbang blang ba /
de kho na nyid la blo bzhag pa'o //
dang po ni /
a :
snod bcud 'dzin zhen dbyings su thim :
snang srid zhing khams chen po'i dbus :
rang mdun nam mkhar 'od lnga'i klong :
seng khri pad+ma nyi zla'i steng :
rtsa ba'i bla ma 'jam pa'i dbyangs :
dmar ser ral gri glegs bam phyag :
rang 'od rig ma'i bde bas dgyes :
dar dang rin chen rus pas brgyan :
rdo rje'i skyil mo krung gis bzhugs :
thugs kar ye shes snying po'i srog :
dpal chen zil gnon he ru ka :
mthing nag zhal gcig phyag gnyis pa :
g.yas g.yon 'khor lo be con 'dzin :
glang chen ko rlon dur khrod chas :
sbrul dang rin chen tsit+tas brgyan :
dbu la rigs lnga khro bo'i sku :
dregs pa'i snying dang nA ga'i mgo :
do shal khro bo'i chas ka rdzogs :
de bzhin nyid dbyings khros pa'i sku :
yum ni dmigs med chos kyi dbyings :
mthing nag snying stob gri thod 'khyud :
bde drod me dpung 'bar ba'i klong :
dregs pa pad nyi'i gdan la 'gying :
'od zer gzi brjid dpal du 'bar :
skyabs kun 'dus pa'i ngo bor gyur :
gnyis pa tshogs gsag la gnyis /
yan lag bdun pa bya ba dang /
maN+Dal 'bul ba'o //
dang po ni /
oM AHhU~M:
dbyings las rig pa rang shar ba :
bla ma 'jam dpal zhi khro'i lhar :
phyag 'tshal mchod sprin rgya mtshos mchod :
sdig sgrib nyes ltung snying nas bshags :
dge la yi rang chos 'khor bskul :
rtag par bzhugs gsol dge rtsa kun :
yang dag byang chub snying por bsngo :
rdo rje'i ye shes myur 'grub shog :
gnyis pa maN+Da la ni /
oM AHhU~M:
'khor 'das snod bcud dpal 'byor dang :
bdag lus phung khams skye mched bcas :
gzung 'dzin rnam dag maN+Da las :
bla ma rgyal ba sras bcas mchod :
oM sarba rat+na maN+Dal pU dza AHhU~M:
gsum pa sdig sgrib sbyong ba ni /
thugs kar zla steng mUM yig mthar :
sngags kyi phreng bas bskor ba las :
bdud rtsi byang chub sems kyi rgyun :
char ltar babs te rang la thim :
nad gdon sdig sgrib nyams chag sbyangs :
bde chen ye shes rgyas par gyur :
oM wA gI shwa ri ya mAn+ta ka mUM hU~M:
zhes 'jam dpal zhi khro'i sngags sbrel ba ci nus su bzla
/bzhi pa gsol 'debs ni /
hU~M hU~M hU~M:
chos dbyings skye ba med pa las :
rig pa ye shes gzugs kyi sku :
bla ma 'jam dpal zhi khro'i lha :
skyabs kun 'dus pa'i bdag nyid la :
snying nas gus pas gsol 'debs shing :
thugs dam zab mo'i rgyud bskul na :
byin gyis rlobs shig bla ma rje :
dngos grub stsol cig yi dam lha :
bde chen dbang skur mkha' 'gro'i tshogs :
sgo gsum smin cing grol ba dang :
'ja' lus 'grub par byin gyis rlobs :
zhes mos gus gdung shugs drag pos yang nas yang du gsol ba gdab /
lnga pa dbang len ni /
rigs kun khyab bdag zhi khro'i lha :
snyoms zhugs byang chub sems kyi rgyun :
spyi bo nas brgyud gnas bzhir babs :
dbang bzhi'i ye shes 'phel bar gyur :
ces brjod cing bsams la sems bzung /
drug pa de kho na nyid la blo bzhag pa ni /
thun bsdu ba'i tshe /
bla ma zhi khro yab yum dgyes pa chen pos 'od du zhu nas rang la thim /
rang gi lus ngag yid gsum dang /
bla ma'i sku gsung thugs dbyer med du gyur par mos te thugs yid bsres la /
rig pa'i gshis dmigs med du rjen ne /
gdangs brjod bral du lam me /
de gnyis dbyer mi phyed pa zung 'jug gnyug ma'i ngang bskyang zhing lam du khyer ba la bslab par bya'o //
zhes pa'ang gzhung rtsa ba dang /
dpal chen yang dag gi zab tig las ji ltar 'byung ba bzhin ngag 'don snying por dril ba'i tshul gyis mtsho skyes bla ma dgyes pa'i 'bangs pad+ma 'od gsal mdo sngags gling pa'i sdes sbyar ba'i dge bas /
mtha' yas pa'i sems can thams cad bla ma 'jam dpal zhi khro'i go 'phang tshe 'di nyid la mngon du byed pa'i rgyur gyur cig
/sarba dA ka l+yA NaM b+ha ba tu //
!
//'jam dpal gshin rje'i thugs tig gi brgyud pa'i bla ma rnams la gsol ba 'debs pa mthu stobs me 'bar zhes bya ba bzhugs /
rgyal kun yab gcig chos sku kun tu bzang //
mkhyen rab mnga' bdag longs sku 'jam pa'i dbyangs //
sprul sku 'khor 'das phyag rgya zil gnon la //
gsol ba 'debs so gzung 'dzin tshar chod shog
/sku yi rig 'dzin many+dzu shrI mi tra //
smra ba'i seng ge blo ldan mchog sred zhabs //
drag sngags gshin rje'i bka' babs gnubs chen la //
gsol ba 'debs so gzung 'dzin tshar chod shog
/'jam dpal chos rgyal tshul bzung khri srong rje //
dbyangs can sprul pa ye shes mtsho rgyal ma //
snyan brgyud mdzod 'chang 'jigs bral mdo sngags gling //
gsol ba 'debs so gzung 'dzin tshar chod shog
/gnas pa'i 'khor lo gzhi dbyings gtan la phebs //
srid pa'i 'khor lo 'khrul snang dbyings su bsgral //
sprul pa'i 'khor lo'i smin grol nus mthu thob //
gcod pa'i 'khor los 'gro kun yongs sgrol shog
/ces pa'ang mchog gyur bde chen zhig po gling pas mdo gzhung e waM chos sgar du me yos khrums stod zla ba'i nyer dgu'i srod la bris pa phyi nang gsang ba'i bdud sde tshar gcod par gyur cig //
/'di'ang spar gsar du bsgrubs pa yin pas dbang lung sogs la zhib cha bya dgos pa yod do //
zhes si tu pad+ma dbang mchog gis gdams pa'o //

//
