A+o~M swasti /
sangs rgyas kun gyi mthu stobs gzugs //
drag po'i gar gyis rnam rol pa //
stag zhon mgon la gus btud nas //
gang de'i sgrub thabs nyung ngur 'bri //
'dir dpal mgon stag zhon gnubs lugs kyi sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
gnas dben par nyer dgu sogs dus khyad par can la /
bris sku la sogs pa'i rten bshams pa'i mdun du /
maN+Dal gru gsum mthing nag la lha grangs kyi tshom bu bkod /
de'i dbus su gtor ma sku rten dang mda' dar nag pos brgyan pa bzhag
/mtha' mchod gtor sogs dam rdzas rnams kyis bskor /
nyer mkho'i yo byad thams cad tshogs par bsham mo //

//gnyis pa sgrub thabs ni /
bdag bskyed gsang ba'i bdag po'am /
yi dam khro bo gang rung gi rnal 'byor la gnas pas /
spyi dang khyad par gyi mchod pa rnams byin gyis brlab /
mdun bskyed bsang sbyang /
stong pa'i ngang las dur khrod chen po'i sa gzhir e las byung ba'i chos 'byung mthing nag 'bar ba'i nang du pad nyi la gnas pa'i hU~M mthing nag las 'od zer 'phros /
dgra bgegs thams cad tshar bcad /
tshur 'dus yongs su gyur pa las dpal ye shes kyi mgon po stag zhon nag po sku mdog dus mtha'i sprin ltar gnag cing /
zhal gdangs shing mche ba gtsigs pa /
spyan gsum sdang mig g.yo zhing dbu skra dang sma ra smin ma 'bar ba /
phyag g.yas tsan+dan gyi beng chen nam mkhar 'phyar zhing g.yon lcags par khrag gis gang ba zhal du gsol ba /
dar nag gi ber chen dgu brtsegs gsol zhing gser gyi ska rags bcings pa /
sag ti'i lham can /
thod skam gyi dbu rgyan /
thod rlon gyi do shal /
sbrul nag gi thod bcings /
gser gyi rna cha la sogs pas brgyan pa /
chibs su stag chen rngam pa bcibs shing seng ge rol du khrid pa /
lcags kyi bya khra klad la lding zhing ce spyang dom dred phyi nas 'brang ba /
me dpung 'bar ba'i dbus na bzhugs pa'o //
g.yon du b+h+yo las lha mo dmar nag khram shing dang nad rkyal 'dzin pa /
lcags kyi drel rta rkang gsum la bcibs shing rlung nag 'tshubs ma'i dbus na bzhugs pa'o //
yab yum de dag gi g.yas su sku'i mon pa srog bdag sngo skya g.yas tri shU la'i rtse la mi ro btsugs pa'i rgyal mtshan dang g.yon pas dar nag gi ru mtshon 'phyar ba /
g.yon du gsung gi mon pa bshan pa dmar nag g.yon ma he'i rwa dung 'bud cing g.yas phur bu dang zhags pas dam nyams 'ching ba /
mdun du thugs kyi mon pa the'u nag po g.yas spu gri dang g.yon mi snying thogs pa /
gzhan yang sha zan gyi mon pa /
khrag 'thung gi mon pa /
srog gcod kyi mon pa /
bla 'gugs kyi mon pa /
snying 'byin gyi mon pa /
gzer 'debs kyi mon pa /
tshe 'phrog gi mon pa rnams las mkhan gyi cha lugs can /
g.yas ral gri sogs mtshon cha sna tshogs dang g.yon thod khrag thogs pa /
de'i phyi rol du ma mo bdun la sogs pa ma mo mkha' 'gro sha za grangs med pa dang bcas pas bskor ba'o //
thams cad kyi dpral bar A+o~M/
mgrin par AH
thugs kar hU~M/
hU~M las 'od zer 'phros pas /
lcang lo can /
ma la ya /
'od ma'i tshal /
ri rab kyi khong seng /
rdo rje gdan la sogs pa nas mgon po 'khor bcas badzra sa mA dzaHsa spyan drangs par bsam la /
hU~M:
dur khrod chen po rab 'jigs pa :
lcang lo can gyi pho brang nas :
lha chen ma hA kA la dang :
lcam mo dpal ldan re ma tI:
'khor dang bcas pa ma lus pa :
sangs rgyas bstan pa bsrung ba dang :
dam nyams dgra bo bsgral ba'i phyir :
gnas 'dir spyan 'dren gshegs su gsol :
A+o~M ma hA kA la tri yaM dzaHdza :
trag rak+sha sa ma ya maN+Dal A kad+d+ha A kad+d+ha A be sha ya A be sha ya tiSh+Tha tiSh+Tha a ba lo ka ya hU~M hU~M hU~M dza :
zhes spyan drangs /
hU~M:
rdo rje 'dzin pa'i spyan snga ru :
khas blangs dam bcas ma g.yel bar :
gru gsum mthing nag dkyil 'khor 'dir :
bzhugs la bcol ba'i phrin las mdzod :
dzaHhU~M baM hoHma hA kA la tiSh+Tha badzra sa ma ya satwaM:
zhes dam tshig pa dang dbyer med du bzhugs su gsol /
yi dam gyi sngags mthar A+o~M badzra ma hA kA la sa pa ri bA ra sa ma ya satwaM/
zhes dam la gzhag rdo rje rtse lnga pas dbu brgyan par bsam mo //
hU~M:
lha min dmag tshogs g.yul zlog cing :
lha dmag dkar po'i dbugs 'byin pa :
legs ldan nag po 'khor bcas la :
mchod cing bstod de phyag kyang 'tshal :
a ti pU ho :
pra tIts+tsha ho :
zhes phyag bya /
mchod pa ni /
hU~M:
gdug pa'i dgra dang bgegs rnams kyi :
dmar gyi ar+g+haM dbang po lnga :
gsur chen spos dang zhun mar me :
sbyar ba'i dri dang zhal zas mchog :
snyan brjid rol mo'i mchod pa dang :
sha lnga dang ni bdud rtsi lnga :
nya sha la du la phug dang :
'bru bcud chang dang khur ba dang :
'chi med sman dang rak+ta'i skyems :
ba liM bdud rtsi'i gtor ma sogs :
phyi nang gsang ba'i dam tshig rdzas :
longs spyod lnga ldan 'di dag kun :
mgon po 'khor dang bcas la 'bul :
thugs dam dbang gis bzhes su gsol :
A+o~M shrI ma hA kA la sa pa ri bA ra ar+g+haM nas shab+da'i bar dang /
sman dang rak+ta 'bul tshigs rigs mthun sngags dang bcas pas 'bul ba'am /
bsdu na gong gi sngags mthar ma hA pany+tsa a mr-ita pU dza khA hi :
ma hA rak+ta khA hi :
zhes pas 'bul /
khyad par du ljags byin gyis brlabs te /
rtsa sngags kyi mthar ba liM i daM grih+Na kha kha khA hi khA hi b+huny+dza ho /
rak+ta pi pa to sa ma ya swA hA:
zhes pa bdun gyis phul la /
dpal ma hA kA la khrag 'thung gi rgyal po sogs nas bstan pa'i bka' srung chen po legs ldan stag zhon nag po 'khor dang bcas pa rnams kyis mchod sbyin gyi gtor ma rgya chen po 'di bzhes la sogs phrin las gsol /
bstod pa ni /
hU~M:
bde chen 'du 'bral med pa'i dkyil 'khor nas :
yang dag rngam pa'i sku gcig byung ba ni :
mthing nag mi bsrun 'jigs byed 'bar ba'i sku :
legs ldan dpa' bo che btsan drag shul can :
sa gsum dbang sgyur stag zhon nag po che :
bstan dgra 'joms mdzad khyod la phyag 'tshal bstod :
khrag mtshor rgyug cing khams gsum skad cig nyul :
ma gcig re ma tI la phyag 'tshal bstod :
legs ldan nag po'i sku gsung thugs las sprul :
dgra bgegs sgrol mdzad dregs pa bdun du bstan :
phrin las pho nya dur khrod ma mo bdun :
ye shes dbyings kyi sprul pa'i 'khor la bstod :
rnam 'phrul pho nya ma nges sna tshogs pa :
mche ba can dang bya gcan gdug pa'i tshogs :
sde brgyad 'khor dang bcas la bstod pa 'bul :
bdag cag re smon dus 'dir 'grub par mdzod :
ces bstod /
bzlas pa bya ba ni /
mgon po 'khor bcas kyi thugs kar nyi ma la gnas pa'i hU~M yig gi mthar so so'i sngags kyis bskor ba bdag gi thugs ka'i 'od kyis bskul bas ci 'dod pa'i phrin las rab 'byams thogs med du sgrub par bsam la /
A+o~M ma hA kA la rU pa hU~M phaT:
sku'i snying po'o //
A+o~M ma hA kA la rak+sha du beng Ni dza :
gsung gi snying po'o //
A+o~M shrI ma hA kA la tri yaM dza dzaHdgra bo mA ra ya hU~M phaT:
thugs kyi snying po ste bzlas pa'i gtso bo 'di la byed /
trag rak+sha ha la dgra bo mA ra ya dzaHdza :
lha mo'i snying po'o //
du na ru dra ru thuM b+ha ti dza :
shU la rA tsa tri shaM dza :
badzra tri sna sA d+hu kha thuM tri sa ma ya dzaHdgra bo mA ra ya hU~M phaT:
ces mon pa'i sngags te gtso 'khor gyi 'gros sbyar nas ci rigs bzlas pa'i mthar /
mchod cing phrin las gsol /
tshogs mchod dang skong bshags sogs spro na skabs 'dir bya /
rgyun du thun gtor yod na /
hU~M/
lha yi sde dpon tshogs kyi bdag
/dpal ldan ma hA kA la ni //
lha mo gnyan dang gnyis su med //
'khor bcas gnas 'dir gshegs su gsol //
mchod sbyin gtor ma 'di bzhes la //
zhes sogs spyi dang mthun par bstab /
mchod bstod /
bzod gsol /
gshegs gsol /
dam tshig pa bsdu ba /
smon lam shis brjod rnams bya'o //
bsnyen sgrub las gsum gyi gdams pa rnams yig rnying las shes shing 'dir ni gtor chog tsam smros pa'o //
!
//gsum pa dbang gi cho ga ni /
bdag mdun gyi sgrub mchod bzlas pa'i bar dang phrin las gsol ba rnams sngar bzhin bya'o //
slob ma'i bya ba khrus dang phyag byas /
bgegs skrod pa rnams sngon du 'gro bas /
mtshams sbyor ci rigs pa bshad nas /
khyad par 'dir dpal ye shes kyi mgon po stag zhon nag po zhes bya ba bstan pa'i bka' srung thams cad kyi che btsan mthu stobs dang nus pa'i byin rlabs gzhan las khyad par du 'phags pa de yin /
de yang rdo rje 'chang chen pos 'di'i rgyud gsungs te gsang ba'i bdag po phyag na rdo rje la gtad /
de nas slob dpon chen po pad+ma 'byung gnas dang /
shAn+tiM gar+b+ha /
bA su d+hA ra sogs rig 'dzin grub thob rnams las brgyud de /
gnubs chen po sangs rgyas ye shes la bka' babs pa nyid /
dge bshes gra nga kun grags nas /
so ban 'bum grags /
skyo ban mthu chen /
lce mdo sde seng ge sogs las brgyud pa'i skor dang /
shin tu zab pa bka' rgya can rnams gnubs kyis skor tsho gsum du phye nas gter du sbas pa ste /
nor srung ltar sgrub pa beng ma'i skor rnams nyug gi rdo rje sgrom bu dang /
bka' sdod ltar sgrub pa tri yaM ma'i skor phung po ri bo che dang /
drag sngags su sgrub pa dug gi spu gri'i skor g.yung gi rdza lhud mor gter du sbas pa rnams /
rgya zhang khrom rdo rje 'bar gyis gter nas bton pa rog grags seng /
rog sher dbang /
lce mdo sde seng ge sogs las brgyud pa ste /
bka' gter brgyud pa gnyis ldan gyi rjes gnang zab mo sgrub par byed pa la /
slob dpon gyi bya ba rnams sngon du song /
slob ma'i bya ba la sngon 'gro dang dngos gzhi gnyis las /
dang po sngon 'gro la maN+Dal phul nas /
gsol ba 'debs pa /
thugs rje chen po mnga' ba'i bdag
/slob dpon khyod ni dgongs su gsol //
bstan pa'i dgra bgegs bsgral ba'i phyir //
mgon po'i sgrub thabs bdag la stsol //
ces lan gsum /
slob dpon gyis /
dpal mgon ma hA kA la 'di /
khyod kyis legs par mchod nus sam //
phrin las bcol dang dam tshig rnams //
rjes su mthun par byed nus sam //
zhes dris /
des kyang nus par khas blang /
slar yang slob dpon gyis /
snod dang ldan pa'i bu khyod kyis //
sangs rgyas bstan pa bsrung ba'i phyir //
mgon po'i sgrub pa ngas sbyin gyis /
khyod kyis spro bas brtson par mchod //
ces gdams /
rdo rje slob dpon sangs rgyas dpal //
sogs rgyun bshags bya /
gnyis pa dngos gzhi la /
slob dpon gyis slob ma nyid bdag bskyed kyi yi dam du sgom tshul 'phog nas /
mdun du dur khrod chen po'i sa gzhir e las byung ba'i chos 'byung mthing nag sogs nas /
grangs med pa dang bcas pas bskor ba'o //
zhes pa'i bar gong bzhin mdun bskyed gsal 'debs su gzhug
/slob dpon la mos gus dung byas pas slob dpon gyi thugs ka nas 'od zer 'phros /
mdun bskyed mgon po'i thugs kar phog pas thugs rgyud bskul /
mgon po'i thugs ka nas 'od zer 'phros /
sangs rgyas thams cad kyi thugs ka nas mgon po'i sku che chung bsam gyis mi khyab pa spyan drangs lus la thim par mos shig
/ces brjod la sngags dang rol mo'i sgra sbyar /
sku rten spyi bor bzhag la /
hU~M:
dam tshig can gyi bu khyod la :
dpal mgon sku yi dbang bskur bas :
khyod kyis rgyun du sgrub pa dang :
sku yi dngos grub thob par shog :
sku snying /   rtsa sngags kyi mthar kA ya a b+hi Shiny+tsa A+o~M:
zhes brjod sku'i dbang ngo //
yang slob dpon la mos gus byas pas /
slob dpon gyi thugs ka'i 'od zer gyis /
mdun bskyed dang sangs rgyas thams cad kyi thugs ka nas sngags kyi yi ge dpag med spyan drangs khyed rang gi mgrin par thim par mos shig byas la /
phreng ba gtad de /
hU~M:
dpal chen gsung gi dbang bskur bas :
bsnyen sgrub sngags rnams bzlas pa yis :
ngag gi nus pa mthar phyin nas :
gsung gi dngos grub thob par shog :
gsung snying /   sngags mthar wA ka a b+hi Shiny+tsa A:
zhes dang /
slob dpon dang mdun bskyed kyi thugs ka nas sngags kyi phreng ba thon pa slob ma'i khar zhugs snying ga'i sa bon gyi mthar 'khod par bsam la sngags kyi rjes zlos lan gsum byed du gzhug
/gsung gi dbang ngo //
yang slob dpon la mos gus byas pas /
slob dpon gyi thugs ka'i 'od zer gyis mdun bskyed dang sangs rgyas thams cad kyi thugs ka nas phyag mtshan dpag med spyan drangs khyed rang gi snying gar thim par mos shig byas la /
tsan+dan gyi beng lag g.yas su gtad de /
hU~M:
ma hA kA la'i phyag mtshan ni :
tsan+dan beng chen sgo gsum pa :
lha dang lha min dmag tshogs 'gyed :
dgra bgegs 'dul ba'i dbang thob shog :
thugs snying /   sngags mthar tsit+ta a b+hi Shiny+tsa hU~M:
thugs kyi dbang ngo //
de nas gtor ma mgon por gsal ba spyi bor bzhag la /
slob dpon gyis bka' bsgos pa'i tshe phrin las thams cad thogs med du sgrub par bsam la /
hU~M:
lha chen khyod dang mi 'bral ba'i :
bka' dang dam la btags pa dang :
phrin las rnam bzhi bsgrub pa'i phyir :
dam rdzas gtor ma'i dbang bskur ro :
gtso 'khor yongs snying /   sngags mthar ma hA ba lin+ta a b+hi Shiny+tsa mi :
zhes dang /
brgyud pa'i bshar 'debs dang dam bsgrag sngon du 'gro bas bka' bsgo rgyas bsdus ci rigs par bya /
gtor ma las cung zad blangs pa bdud rtsi la sbyar ba dam bsre'i sngags    dam bzhag ltar /mchan /kyis slob ma la sbyin /
gtor ma la yang bran te thun mong min pa'i dbang du'o //
rjes dam tshig bsgrag gzung dang maN+Dal yon 'bul rnams spyi dang 'dra zhing /
rjes gtor 'bul gtang rag gi mchod bstod sogs rjes chog rnams gong bzhin bya'o //
rnam 'a~Xgyur sna tshogs drag po'i gar //
gnyis me~Xd ye shes rdo~X rje~X'i dngos //
stag zhon sgrub thabs gnubs chen gyi //
gdams pa'i rgya mtsho bcud du dril //
stag zhon gnubs lugs kyi sgrub thabs dbang dang bcas pa'i le'u tshan no ///
/
