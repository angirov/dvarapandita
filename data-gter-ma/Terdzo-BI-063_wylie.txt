@#//
zhi byed lha mo bdun gyi dbang bskur ba'i cho ga'i gsal byed yid 'ong zla ba'i bdud rtsi zhes bya ba bzhugs so //
na mo gu ru bid+yA ra dz+nyI sarba smai /
gang rnams kyi ni mtshan tsam yang //
zla 'od bdud rtsi ltar bsil bas //
tshad pas nyen la grib ma'i gdugs //
ci dgar sbyin pa des skyongs shig
/rig pa'i rgyal mo rnam bdun gyi //
dbang gis slob ma smin pa dang //
nad gdon zhi sogs 'dod ster bas //
gcig nyid so sor 'phrul par byos //
zhi byed lha mo bdun gyi dbang bskur ba la gnyis /
sbyor ba yo byad kyi gshom /
dngos gzhi dbang gi las rim mo //
dang po ni /
stegs dkar po gtsang ma'i steng maN+Dal pad+ma 'dab brgyad lte bar phyag mtshan nam tshom bu dkar po gcig bkod pa'i steng du many+dzi la bum pa mgul chings dkar po nyer lnga'i rdzas dang dri'i chus bkang ba kha rgyan gzungs rdor bcas pa bkod /
mdun rgyab gang bder zlum gtor dar gdugs dkar pos spras pa /
so so'i sku tsaka dang phyag mtshan /
sngags byang /
shel phreng /
dar dang rin po che'i rgyan /
rdzas brgyad bcas /
lha gcig gis dbang byed na gang yin de kho na dang /
lha gsum tsam gyi dbang sna gsum dus gcig la bskur na de 'dra ba tshar gsum /
phyi mchod de grangs dgos pas mtshon te shes par bya /
so so'i mtha' rten chas /
dang po spyan ma la nad 'joms ril bu tshad ldan bsgrubs pa'am med na a ru ra slob ma'i grangs mnyam /
gnyis pa lo ma can la de'i sman ril lam spru nag shu dag gu gul la sngags btab pa /
gsum pa 'od zer can ma la seng ldeng dbyug pa rdo rje'i tog can /
bzhi pa gtsug tor la phur bu /
lnga pa sher phyin dkar mor bsgrubs pa'i sman mar ram shu dag dkar po sngags bzlas /
drug pa sgrol dkar la phyag rgya bcing bas chog
/bdun pa rma bya chen mor tshe 'brang /
dkar dmar bza' btung /
tshe ril tshe chang rnams bkod /
gzhan yang spyan ma /
gdugs dkar /
rma bya chen mo rnams kyi mthar byab khrus dgos pas de'i chas /
gdugs dkar la byad bkrol chas /
tshon skud /
gri gsar pa /
yungs dkar /
me hom /
glud gtor rnams dang /
rma bya chen mo la 'chi bslu'i glud /
changs bu grangs mang ba rnams kyang nyer bsdog bya /
rgyas par spro na mdun ngos su 'bul gtor dkar zlum re zur du bsham na'ang legs /
nyer mkho gzhan rnams kyang tshogs par bya'o //
gnyis pa dngos gzhi dbang gi las rim ni /
thog mar spyan ma la las byang dbu nas brtsam bdag bskyed bzlas pa bcas grub pa dang /
slar mdun rten la dmigs te bskyed chog nas bzlas pa'i bar gtang /
de nas bum bskyed bzlas pa mchod bstod 'od zhu bcas bya /
gnyis pa man chad dbang rnams sbrel nas bskur na /
las byang gi mchod pa byin rlabs nas brtsam /
bdag mdun bum gsum so so'i mngon rtogs spos la bskyar te bsgrub /
rma bya chen mo la bzlas pa'i mjug tu tshe 'gugs kyang sbyar /
las bum yod na 'khyil pa'i sngags kyis byin brlab /
slob ma gzhug par gnang ba nod do //
de nas dbang dngos la /
rjes su gzung bar 'os pa'i slob ma rnams phyi rol du khrus nas dbyung /
las byang ltar bgegs gtor btang /
bka' bsgo bgegs bskrad byas la srung 'khor gyis mtshams bcing /
me tog bkye bsdu dang sems bskyed gsal btab la /
de la spyir sangs rgyas sgrub pa'i rten phun sum tshogs pa mi'i lus mtho ris kyi 'byor pa bdun ldan la las dang rkyen las gyur pa'i nye bar 'tshe ba mang zhing /
khyad par dam pa'i chos dang dge ba'i bya ba rlabs che chung ji tsam sgrub pa de dang 'tsham pa'i bar du gcod pa sna tshogs pa 'byung mod kyang /
rgyal ba rnams thabs la mkhas shing sems can rnams la bu gcig pa ltar dgongs pa'i thugs rje chen po dang ldan pas /
mi mthun pa'i phyogs de dag zhi zhing 'joms pa'i gnyen po stobs kyi tshogs kyang gang la gang 'dul mtha' yas pa zhig gsungs pa thams cad /
gnas skabs dang mthar thug kun tu phan bde bla na med pa stsol bar mdzad pa kho na yin mod kyang /
bya rgyud gshegs rigs sogs las gtsor bstan pa'i lha'i phyag rgya dang sngags kyi rig pa 'di dag sngon gyi thugs bskyed dang smon lam gyi khyad par las nad gdon sdug bsngal zhi ba la thugs rje'i mthu dang byin rlabs kyi stobs shin tu myur ba ste /
'di nyid kyi gzhung las /
bla ma brgyud pa las 'ongs pa'i :
zab mo'i tan+t+ra mang po'i don :
zhi byed bdun gyi man ngag mchog :
shin tu gsal bar bshad pa 'di :
bdag nyid pad+ma saM b+ha was :
da lta'i snod ldan 'dus pa dang :
ma 'ongs 'gro ba'i don du gdams :
yal bar ma dor nyams su longs :
gnas skabs mthar thug phyi nang gi :
'jigs dang sdug bsngal kun zhi zhing :
lam gyi yon tan rab tu 'phel :
byang chub go 'phang myur thob 'gyur :
zhes gsungs pa ltar don dang ldan pa'i zab chos 'di nyid snyigs dus kyi skye dgu sdug bsngal gyis nyen pa la thugs brtse ba chen pos rjes su dgongs te /
bod 'bangs skyob pa'i yab gcig sangs rgyas kun 'dus pad+ma saM b+ha was lha sras rol pa ye shes rtsal la gnang zhing lha ri rol po brag tu sbas pa /
phyis lha sras nyid kyi skye ba gter ston lha btsun sngon mos spyan drangs te 'gro don ci rigs mdzad /
phyi mo sbrags kyi yang rdzong na 'dab gter du sbas pa de nyid kyi skye srid sprul pa'i gter chen mchog gyur bde chen gling pas gsang gter gyi tshul du drangs pa'i shog ser nyid /
gter ston grub thob rgya mtsho'i gtsug gi rgyan gcig pad+ma 'od gsal mdo sngags gling pa'i phyag tu phul ba /
'dul ba'i dus su son pa na ye shes kyi mkha' 'gro tsaN+Di kas brda zhib par bkrol zhing byin gyis brlabs pa la brten nas legs par bsgyur te gtan la phab pa'i zhi byed skor bdun las /
(thog mar gyur pa nyon mongs pa gti mug gi mthu las skyes pa nad kyi rigs thams cad zhi bar byed pa rig pa'i rgyal mo sangs rgyas spyan ma'i dbang bskur bgyi ba la sogs kyis mtshams sbyar nas maN+Dal 'bul du gzhug /)
snyim pa me tog dang bcas pa'i thal mo sbyor la dad cing gus pas gsol ba 'debs pa 'di'i rjes zlos /
bla ma gsang sngags che ba'i mchog :
rig pa'i lha mo bdag la dgongs :
sku gsung thugs kyi byin gyis rlobs :
dbang bskur dam pa bstsal du gsol :
lan gsum /
rgyud rnam par dag par bya ba'i slad du /
slob dpon dang mdun bskyed rig pa'i rgyal mo chen mo la skyabs yul dkon mchog rgya mtshos bskor te bzhugs pa'i spyan sngar /
bdag gzhan sems can thams cad byang chub snying po la mchis kyi bar du skyabs su 'gro ba'i 'dun pas 'di'i rjes zlos /
na mo :
phyogs bcu dus bzhir sogs las byang ltar lan gsum /
'di ltar 'khor ba'i rgya mtsho chen por thog ma med pa nas sdug bsngal gyis g.yengs pa'i pha ma lus can mtha' dag gtan bde sangs rgyas kyi sa la dgod par bya /
de'i ched du dbang gis rgyud smin par byas te zab mo'i lam nyams su len par bgyi'o snyam du sems bskyed pa 'di'i rjes zlos /
ho :
bdag gzhan mi mthun sogs lan gsum /
tshogs kyi zhing khyad par can de dag gi spyan sngar phyag 'tshal zhing skyabs su 'gro ba sogs rgyun bshags yan lag brgyad pa'i ting nge 'dzin re re nas gsal thobs la 'di'i rjes zlos /
rdo rje slob dpon sangs rgyas dpal //
sogs lan gsum /
rgyud sdom pa dang mi ldan na dbang gi snod du mi rung bas /
bde bar gshegs pa sras dang bcas pa'i bslab gzhi mtha' dag la rjes su slob cing byang chub spyod pa rgya mtsho ci nus su spyad par bgyi'o snyam du dam bca' rnam gsum brtan por gzung ba'i 'dun pa drag po dang ldan pas 'di'i rjes zlos /
oM:
bde bar gshegs pa khyed ci 'dra :
de 'dra kho nar bdag gyur cig :
spyod pa rmad byung bsam yas pa :
'gro la phan phyir bdag gis spyad :
byang chub sems mchog dam pa dang :
sku gsung thugs kyi phyag rgya 'di :
srog gi phyir yang mi gtong na :
rdo rje rgyal pos byin brlab mdzod :
dus ngan tha ma'i 'jig rten 'dir :
sangs rgyas mdzad dka' bdag gis bsgrub :
byang chub spyod dka' bdag gis spyad :
rdo rje rnal 'byor dkyil 'khor 'dir :
bdag cag bsam pa 'grub gyur cig :
lan gsum /
de nas ye shes pa dbab pa'i slad du khyed rang rnams sgo gsum gyi gnad legs par bcings la dmigs pa 'di bzhin rtse gcig tu gsal thobs shig
/a :
stong pa nyid dang snying rje che :
sogs so so'i mngon rtogs dal bus brjod /
gnas gsum oM AHhU~M gis mtshan :
rdo rje gsum du byin gyis brlabs :
de ltar khyed rang rnams rig pa'i lha mo gnas gsum 'bru gsum dang bcas par gsal ba'i thugs ka dang /
slob dpon dang dkyil 'khor pa'i lha'i thugs ka nas kyang 'od zer nam mkha'i khams gang ba 'phros /
mkha' khyab tu bzhugs pa'i rgyal ba sras dang bcas pa rnams dang /
khyad par du rig pa'i lha mo (sangs rgyas spyan ma'i sogs so sor kha sgyur /)thugs dam gyi rgyud bskul /
de thams cad kyang rang gis bsgoms pa dang 'dra ba'i ye shes kyi phyag rgyar bzhengs te char chen po bab pa bzhin thib thib byon nas rang rang la thim pas gnyis su med par byin gyis brlabs par mos shig
/spos dud dang rol mo'i sgra sbyar /
dbyangs kyi nga ros bskul te las byang ltar spyan 'dren tshigs gcad sngags dang bcas pa brjod la byin dbab /
de ltar ye shes pa dbab pa'i byin rlabs kyi rgyun sgo gsum la rab tu gnas par byas par mos shig
/me tog gam rgya gram mgor bzhag la /
tiSh+Tha badzra /
zhes brtan par bya /
de nas dngos gzhi'i dbang rnams rim par bskur ba la sbyor dngos rjes gsum du yod pa'i dang po /
sbyor ba smin byed kyi gzhi dgod pa la 'dun pa 'di ltar du mdzod cig
/slob dpon thugs nas 'od 'phros pas :
dbang lha nam mkha' gang ba'i tshogs :
spyan drangs bum pa'i dbang bskur gyur :
rnam bum mgor bzhag la /
oM:
bkra shis dbyings kyi bum pa ru :
ye shes bdud rtsi'i bcud kyis gtams :
skal ldan bu la dbang bskur bas :
sgrib dag nus pa yongs rdzogs shog :
lha so so'i sngags sham du /
oM hU~M trAM hrIHAHka la sha a b+hi Shiny+tsa mi :
bum chu 'thor 'thung bya /
de ltar bum pa'i chus dbang bskur /
sku gang /
dri ma dag
/chu'i lhag ma yar lud pa las rigs kyi bdag po /
(rnam par snang mdzad kyis   sogs so sor kha sgyur /)dbur brgyan par gyur /
gnyis pa dngos gzhi sku gsung thugs yon tan phrin las lnga'i dbang rnams rim par bskur ba'i dang po sku'i dbang la /
mdun bskyed rig pa'i rgyal mo'i sku las ye shes kyi sku gnyis pa 'phros /
khyed rang gi dpral bar thim par mos shig
/sku tsaka spyi bor bzhag la /
oM:
sangs rgyas kun dang dbyer med pa'i :
sku yi phyag rgyas dbang bskur bas :
lus kyi sgrib pa kun byang nas :
rdo rje'i sku ru smin par shog :
so so'i bsnyen sngags dang /
kA ya badzra a b+hi Shiny+tsa oM/
des sku phyag rgya'i dbang thob /
lus kyi nad gdon sdig sgrib dag
/sku bskyed rim bsgom pa la dbang /
snang stong rdo rje'i sku 'grub pa'i skal pa can du byas pa yin no //
gnyis pa gsung dbang gi thog mar bzlas pa'i lung blang ba la dmigs pa 'di ltar mdzod /
slob dpon la mos gus dung byas pas de'i thugs ka nas 'od zer 'phros /
mdun bskyed rig pa'i lha mo'i thugs rgyud bskul /
thugs kar bdud rtsi'i rang bzhin gyi zla ba'i dkyil 'khor steng du /
thugs srog (oM sogs so sor brje /)
yig gi mthar so so'i sngags kyi phreng bas bskor pa las sngags phreng gnyis pa 'phros /
zhal nas thon /
khyed rang rnams lhar gsal ba'i zhal du zhugs /
thugs kar zla steng (oM sogs brje /)yig gi mthar 'khod /
bzlas pa'i rkyen gyis 'od zer 'phros /
bde bar gshegs pa thams cad kyi byin rlabs bdud rtsi'i 'od zer gyi rnam par bsdus nas rang la thim pas byin gyis brlabs par mos la 'di'i rjes zlos /
so so'i bsnyen sngags lan gsum /
slar yang bzlas pa'i rkyen gyis thugs srog sngags phreng dang bcas pa las /
'od zer bdud rtsi'i rang bzhin gyi char babs pas rang gzhan rnams kyi lus kyi nang thams cad gang bas /
rgyu dug gsum dang 'bras bu nyes pa gsum las gyur pa'i nad thams cad rtsad nas zhi bar bsams la 'di'i rjes zlos /
sgrub sngags lan gsum /   'di spyan ma la dper mtshon pa ste gzhan rnams la sgrub pa'i dmigs pa kha sgyur rang rang gi gzhung bzhin 'phrul shes par bya /
sngags byang dang shel phreng thogs la /
sngags phreng mgrin par bzhag pas de nyid brtan par byas par mos shig
/A:
sangs rgyas kun dang dbyer med pa'i :
snying po sngags kyis dbang bskur bas :
ngag gi sgrib pa kun byang nas :
nus pa'i gsung du smin par shog :
sngags mthar /
wA ka badzra a b+hi Shiny+tsa A:
des gsung sngags kyi dbang thob /
ngag gi nad gdon sdig sgrib dag
/gsung bzlas brjod bya ba la dbang /
grags stong rdo rje'i gsung 'grub pa'i skal pa can du byas pa yin no //
gsum pa thugs phyag mtshan gyi dbang la /
mdun bskyed rig pa'i rgyal mo'i thugs ka nas ngo bo ye shes kyi rang gzugs /
rnam pa (ut+pal dkar por 'khor lo spyan gyis mtshan pa /   gzhan rnams la so sor sgyur /)rgyangs kyis byon te khyed rang gi snying gar thim par mos shig
/phyag mtshan snying gar bzhag la /
hU~M:
sangs rgyas kun dang dbyer med pa'i :
ye shes chen pos dbang bskur bas :
yid kyi sgrib pa kun byang nas :
'od gsal thugs su smin par shog :
sngags mthar /
tsit+ta badzra a b+hi Shiny+tsa hU~M:
des thugs phyag mtshan gyi dbang thob /
yid kyi nad gdon sdig sgrib dag
/thugs ting nge 'dzin bsgom pa la dbang /
rig stong rdo rje'i thugs 'grub pa'i skal pa can du byas pa yin no //
bzhi pa yon tan rgyan gyi dbang la /
rin thang med pa'i lha'i dar gos dang rin po che'i rgyan cha sna tshogs pa gnas so sor bgos te mnga' gsol bar mos shig
/gos rgyan gtad la /
swA:
sangs rgyas kun dang dbyer med pa'i :
longs spyod rgyan gyis dbang bskur bas :
nyon mongs sgrib pa kun byang nas :
bsam yas yon tan yongs rdzogs shog :
sngags mthar /
gu Na badzra a b+hi Shiny+tsa swA:
des yon tan rgyan gyi dbang thob /
nyon mongs pa'i sgrib pa dang nad gdon byang /
sa lam gyi yon tan spel ba la dbang /
bral ba dang rnam par smin pa'i yon tan yongs su rdzogs pa'i skal pa can du byas pa yin no //
lnga pa phrin las gtor ma'i dbang la /
gtor snod ye shes rol pa'i gzhal med khang chen por gtor ma rig pa'i lha mo (sangs rgyas spyan ma /   so sor kha sgyur /)dngos su gsal ba khyed rang rnams kyi spyi bor spyan drangs pas sku las 'phros pa'i 'od zer gyi snang bas nad gdon sdig sgrib bar du gcod pa thams cad bsal /
rig pa dang phyag rgya'i tshogs ma lus pa'i byin rlabs rgyud la zhugs par mos shig
/gtor ma spyi bor bzhag la /
hA:
sangs rgyas kun dang dbyer med pa'i :
byin rlabs mchog gis dbang bskur bas :
shes bya'i sgrib pa kun byang nas :
'gro 'dul phrin las mthar phyin shog :
sngags mthar /
karma badzra a b+hi Shiny+tsa hA:
des phrin las gtor ma'i dbang thob /
shes bya'i sgrib pa dang nad gdon byang /
'gro 'dul gyi las rab 'byams sgrub pa la dbang /
rtag cing khyab pa'i phrin las lhun gyis grub pa'i skal pa can du byas pa yin no //
gsum pa rjes mtha' rten khyad par gyi rjes su gnang ba sbyin pa la /
spyan ma'i skabs ril bu yod na /
tshul bzhin sbyar te bsgrubs pa'i sman gyi nor bu /
zhes sam /
med na /
sman mchog kun gyi rgyal po a ru ra /
phyag tu gtad pas bzhi brgya rtsa bzhis bsdus pa'i nad rigs ma lus pa rtsad nas zhi zhing /
gzhan dag rnams kyi lus sems kyi zug rngu zhi bar byed pa'i mthu dbang thob par mos shig
/oM:
bdud rtsi sman gyi nor bu la :
rig pa'i rgyal mo'i nus stobs rdzogs :
skal ldan khyod la sbyin pa yis :
rgyu 'bras nad kun zhi bar shog :
sgrub sngags kyi sham du /
b+he Sha dz+ye rA dza a mr-ita a b+hi Shiny+tsa mi :
zhes pas lag tu sbyin /
de nas las tshogs zur du bkod pa ltar bkru byab srung gsum bya zhing shis pa brjod pas grub bo //
de nas dbang bskur gzhan rnams sbrel mar byed na /
!
gnyis pa nyon mongs pa zhe sdang gi mthu las bskyed pa snyigs dus kyi gnyan rgod dal yams 'go ba'i rims nad gdug pa can thams cad zhi bar byed pa /
rig pa'i rgyal mo ri khrod lo ma can gyi dbang bskur zhu ba'i yon du maN+Dal phul /
ces pa tsam gyis mtshams sbyar la maN+Dal 'bul du gzhug
/gsol gdab /
rgyun bshags yan lag brgyad pa gong ltar bya /
rang gzhung mngon rtogs ltar lha bskyed /
ye shes pa dbab cing brtan /
sbyor ba bum dbang /
dngos gzhi sku gsung thugs yon tan phrin las lnga rnams gong ltar la /
gsum pa mtha' rten ni /
rig pa chen mo'i nus pas gzi byin bskyed pa'i gnyen po'i sman mchog gtad pas 'go ba'i yams nad gdug pa can mtha' dag zhi bar byed pa'i mthu dbang thob par mos shig
/ril bu'am rdzas sbyar gtad la /
paM:
nad gdon gdug pa'i gnyen po'i sman :
rdo rje sngags kyis byin bskyed pa :
skal ldan khyod la sbyin pa yis :
mi bzad nad kun zhi bar shog :
sgrub sngags kyi sham du /
sarba dz+wa ra pra sha ma a b+hi Shiny+tsa mi :
zhes pas rdzas bsregs pa'i dud pas kyang bdug la shis brjod bya /
phyin chad des 'gres te /
!
gsum pa nyon mongs pa nga rgyal gyi mthu las bskyed pa ma rungs pa'i gdon bgegs gtum po rnams dang dgra jag chom rkun thams cad zhi bar byed pa rig pa'i rgyal mo 'od zer can ma'i dbang bskur zhu ba'i yon du maN+Dal phul /
gsol gdab /
rgyun bshags /
lha bskyed la ye shes pa brtan /
sbyor dngos dbang rnams bskur /
mtha' rten la /
seng ldeng dbyug to rdo rje'i tog gis spras pa gtad pas gzugs can dgra jag chom rkun gyi tshogs dang gzugs med stong phrag brgyad cu'i bgegs rigs thams cad zhi bar byed pa'i mthu dbang thob par mos shig
/mAM:
'bar ba'i rdo rje'i dbyug pa yis :
gdon dgra bar chad 'joms par byed :
skal ldan khyod la gtad pa yis :
phas rgol gdug pa kun zhi shog :
sgrub sngags dang /
badzra daN+Da dz+wa la a b+hi Shiny+tsa mi :
shis pa brjod /
!
bzhi pa nyon mongs pa phrag dog gi mthu las bskyed pa phas rgol byad phur rbod gtong gi sbyor ba ngan pa thams cad zhi bar byed pa rig pa'i rgyal mo gtsug tor gdugs dkar mo'i dbang bskur zhu ba'i yon du maN+Dal /
gsol gdab /
rgyun bshags /
lha bskyed la ye shes dbab brtan /
sbyor dngos dbang rnams bskur /
mtha' rten la /
gzhan gyis mi thub pa 'bar ba chen po'i phur bu gtad pas pha rol gyi bsam sbyor ngan pas brtsams pa'i byad phur rig sngags dmod pa'i sbyor ba thams cad zhi bar byed pa'i mthu dbang thob /
phur bu 'dril zhing phyogs bcur gdengs pas de dag skad cig gis thal bar brlags par mos shig
/ces phur bu gtad la 'dril zhing gdengs su gzhug la /
oM:
sangs rgyas phrin las kI la ya :
gzhan gyis mi thub ngo bor rdzogs :
skal ldan khyod la gtad pa yis :
byad phur rbod gtong kun zhi shog :
sgrub sngags dang /
a pa ra dzi ta kI la ya a b+hi Shiny+tsa mi :
de nas las tshogs zur bkol ltar byad 'grol tshang ba sbyar /
de rjes bkru byab /
glud bsngo /
srung ba /
bden stobs /
shis brjod bcas bya'o //
!
lnga pa nyon mongs pa 'dod chags kyi mthu las bskyed pa sems kyi rnam par g.yeng ba dang yid mi bde ba'i sdug bsngal thams cad zhi bar byed pa rig pa'i rgyal mo sher phyin dkar mo'i dbang bskur zhu ba'i yon du maN+Dal /
gsol gdab /
rgyun bshags /
lha bskyed la ye shes dbab brtan /
sbyor dngos dbang rnams bskur /
mtha' rten la /
legs par sbyar cing tshul bzhin bsgrubs pa'i sman mar /
zhes sam /
med na /
sman mchog dpa' bo rig sngags kyis btab pa /
lag tu gtad pas sems kyi rnam par g.yeng ba dang mi bde sdug bsngal gyi zug rngu thams cad zhi bar byed pa'i mthu dbang thob par mos shig
/praM:
shes rab pha rol phyin ma yi :
ye shes chen po'i rdzas mchog 'di :
skal ldan khyod la sbyin pa yis :
sdug bsngal rgyu 'bras zhi bar shog :
sgrub sngags dang /
sarba duHkha pra sha ma a b+hi Shiny+tsa mi :
shis brjod bya /
!
drug pa bden pa'i tshul la log par lta ba'i las kyi mthu las skyes pa'i 'byung bzhi dug mtshon gcan gzan sogs 'jigs pa'i tshogs thams cad zhi bar byed pa rig pa'i rgyal mo sgrol ma dkar mo'i dbang bskur zhu ba'i yon du maN+Dal /
gsol gdab /
rgyun bshags /
lha bskyed la ye shes dbab brtan /
sbyor dngos dbang rnams bskur /
mtha' rten la /
pad+ma'i phyag rgya spyi bor bzhag pas phyi dang nang gi 'jigs pa chen po brgyad dang bcu drug la sogs zhi bar byed pa'i mthu dbang thob par mos shig
/tAM:
sangs rgyas kun gyi bdag nyid che :
phyag rgya sngags kyi mthu chen pos :
skal ldan khyod la byin brlabs pas :
phyi nang 'jigs pa kun zhi shog :
sgrub sngags dang /
ma hA mu dra rak+ShA haM a b+hi Shiny+tsa mi :
shis brjod bya /
!
bdun pa nyon mongs pa the tshom gyi mthu las bskyed pa dus ma yin par 'chi ba'i 'jigs pa thams cad zhi bar byed pa rig pa'i rgyal mo rma bya chen mo'i dbang bskur zhu ba'i yon du maN+Dal phul /
gsol gdab /
rgyun bshags /
lhar bskyed la ye shes dbab brtan /
sbyor dngos dbang rnams bskur /
gsum pa mtha' rten bkra shis 'chi med tshe'i dbang bskur ba la /
thog mar tshe 'gugs pa'i slad du dmigs pa 'di ltar mdzod /
slob dpon lhar gsal ba'i thugs ka nas 'od zer 'phros /
mdun bskyed la phog pas thugs rgyud bskul /
de las 'od zer dang pho nya mgyogs ma'i tshogs nyi zer gyi rdul ltar 'phros pas /
khyed rang rnams kyi bla tshe chad nyams yar pa dang /
'khor 'das brtan g.yo'i dwangs bcud thams cad 'ja' zer thig le'i rnam par bsdus te ba spu'i bu ga nas sib kyis zhugs /
snying ga'i srog rten la thim par mos shig
/mda' dar g.yab la /
oM:
mi 'gyur rtag pa'i ye shes las :
sogs tshe 'gugs gyer la sngags brjod /
tshe'i 'brang rgyas 'di nyid rig pa'i rgyal mo rma bya chen mo dngos su gsal ba spyi bor bzhag pa'i tshe sku las ye shes kyi rang bzhin bdud rtsi'i rgyun byung /
khyed rang gi lus kyi nang gang /
dus ma yin par 'chi ba'i 'jigs pa bag chags bcas sbyangs /
skye 'chi med pa rdo rje'i tshe la dbang thob par mos shig
/tshe 'brang spyi bor bzhag la /
mAM:
tshe yi 'brang rgyas 'od du 'bar :
rig pa chen mo'i ngo bor bzhugs :
skal ldan khyod la dbang bskur bas :
dus min 'chi ba kun zhi shog :
sgrub sngags dang /
badzra A yu She a b+hi Shiny+tsa mi :
'khor 'das brtan g.yo'i bcud dang dwangs ma thams cad 'dus pa'i tshe'i ril bu dang dkar mngar gyi bza' ba byin pas thabs bde ba chen po mchog tu mi 'gyur ba'i tshe dbang thob par mos /
tshe ril dang bza' ba lag g.yas su sbyin la /
hU~M:
'khor 'das dwangs ma 'dus pa'i bcud :
'chi med tshe yi dam rdzas 'di :
skal ldan khyod la byin pa yis :
thabs mchog tshe yi dpal thob shog :
sgrub sngags dang /
rA sa yA na a b+hi Shiny+tsa mi :
tshe chang dang btung ba la longs spyad pas shes rab rtag pa dam pa'i tshe la dbang thob par mos /
tshe chang dang 'o ma g.yon du sbyin la /
hrI:
brtan g.yo'i dwangs ma bdud rtsi'i rgyun :
tshe yi btung ba dam pa 'di :
skal ldan khyod la byin pa yis :
shes rab tshe yi dbang thob shog :
sgrub sngags mthar /
a mr-ita a b+hi Shiny+tsa mi :
sba zhing rgyas gdab pa ni /
lus kyi nang thams cad tshe bcud bdud rtsi'i rgyun gyis gang ba'i dwangs ma snying kha'i mi shigs pa'i thig ler thim /
de nyid gdod nas skye 'gag 'pho 'gyur dang bral ba ka dag chen po'i dbyings su mnyam par bzhag pas cis kyang gzhom gzhig med pa stong nyid rdo rje'i phyag rgyas thebs par mos shig
/mda' dar ram rdo rjes mgor rgya gram du bkod la /
a :
'khor 'das dwangs bcud sogs sngags bcas brjod /
de nas las tshogs zur bkol ltar 'chi bslu'i glud gtang /
bkru byab bya /
glud dang khrus chu bsngos la phyir btang nas bsrung ba bya /
thams cad kyi mtha' rten du /
de ltar mi mthun pa'i phyogs thams cad zhi bar byed pa'i rig pa'i rgyal mo chen mo rnams kyi dbang bskur yongs su rdzogs pa la /
bkra shis pa'i rdzas rtags rnams dang rgyal srid rin chen bdun gyi 'byor pas mdun bdar te mnga' gsol bar mos shig
/bkra shis rdzas brgyad /
rtags brgyad /
rgyal srid rnam bdun rnams kyi tsakli rim bzhin gtad la /
bcom ldan shAkya seng ges byin brlabs pa'i :
'phags lam yan lag brgyad ldan bkra shis rdzas :
reg pas mi mthun phyogs kun zhi ba dang :
dge legs yon tan rtag tu 'phel gyur cig :
oM mang+ga laM ku ru a b+hi Shiny+tsa mi :
bsod nams yongs rdzogs sangs rgyas rnams kyi mtshan :
rnam thar brgyad ldan bkra shis rtags brgyad kyis :
byang chub sems ma'i tshogs bcas mnga' gsol bas :
'jig rten kun na rtag tu bde legs shog :
oM aSh+Ta mang+ga laM a b+hi Shiny+tsa mi :
'phags pa'i sar gnas 'khor los sgyur rnams kyi :
byang chub yan lag bdun ldan rin chen gyis :
deng 'dir nyon mongs dgra las rnam rgyal zhing :
srid zhi'i dpal gyis 'byor ba'i dbang bskur ro :
oM ma hA rat+na a b+hi Shiny+tsa mi :
zhi byed lha mo gang rung gi dbang khol 'don du bskur ba'i tshe mtha' rten du 'di rnams sbyar dgos pa'ang shes par bya /
de nas mtshams sbyor spyi mthun bcas zhal nas gsungs pas thog drangs /
bkra shis pa'i tshigs gcad rgyas par brjod la me tog 'thor /
gtso bos ji ltar sogs kyi dam tshig bsrung ba /
gtang rag maN+Dal /
lus 'bul bcas grub nas /
des zhi byed lha mo rnam pa bdun so so'i dbang bskur mtha' rten bcas rgyas par grub nas /
grol byed khrid kyi rim pa thun mong gi gdams pa 'bogs pa rdo rje'i gsung 'di la snyan gtod par zhu /
zhes mtshams sbyar nas /
zab mo'i rnal 'byor la brten nas :
zhes sogs nas /
don gyi phrin las mthar phyin 'gyur :
bar go brda 'phrod par bklag
/bsod nams 'di yis sogs dge bsngo byas pas smin grol tshang sprugs su rdzogs /
rjes mchod pa kha gsos la /
byin rlabs dang mchod bstod bya /
gtor 'bul nas bkra shis kyi bar yang las byang tshang bar btang bas grub bo //
ngo mtshar zhi byed bdud rtsi'i rgyun //
tshad med skye dgu'i gsos su 'babs //
rgyu 'bras zug rngu 'jil ba dang //
gtan bde'i bcud len mchog 'grub shog
/ces pa 'di'ang khyab bdag 'khor lo'i mgon po 7kun mkhyen bla ma rin po ches gsung gis rjes su gnang ba ltar /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i sgrub gnas su bgyis pa dge legs 'phel ///
/
