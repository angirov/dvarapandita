@#//
thugs rje chen po rtsa gsum snying thig las /
dbang gi chog bsgrig byin rlabs rgyun 'beb ces bya ba bzhugs so //
na mo gu ru lo ke shwa ra ya /
ye grol chos dbyings kun gsal mtha' bral las //
rang byung thugs rje mkha' khyab rol pa'i gzugs //
'jig rten dbang phyug pad+ma rgyas pa'i zhal //
gang des bdag gzhan 'khor ba'i g.yang las skyobs //
zab 'dril tshig nyung don gyi gter //
rtsa gsum snying dril srog sgrub kyi //
smin byed brgyud pa'i phyag bzhes ltar //
bkod 'dir las can kun dgar byos //
thugs rje chen po rtsa gsum snying thig gi smin byed kyis skal ldan rjes su bzung ba la gsum /
sbyor ba yo byad kyi gshom /
dngos gzhi sgrub mchod dbang /
rjes kyi cho ga ji ltar bya ba'o //
dang po ni /
gnas khang bzang por rten bkram zhing rgyan gyis spras pa'i gung du stegs bu'i steng ras bris kyi dkyil 'khor bkram pa'am /
maN+Dal la me tog gi tshom bu gtso 'khor lnga bkod pa'i dbus su many+dzi'i khar rnam rgyal bum pa so lnga'i bcud ldan mgul chings dmar po kha rgyan gzungs thag bcas pa /
mdun du gu ru'i sku tsaka dang dbu rgyan /
g.yas su rta mgrin sku dang phur pa /
g.yon du gsang ye'i sku dang thod chang /
rgyab tu gtor ma zur gsum gri gug dang ral gri
/mtshams sogs su yig drug so sor bris pa'i tsakli
/sher dbang chas bum par chang dang bur sbrang sbyar ba /
snod gcig tu thod par bur chang sbyar ba dang 'o ma me long bcas /
snod gcig tu me long dkar mngar skyur dang khrag rnams snod chung so sor blugs pa /
tshig dbang chas thod chang me long shel rdo sgro mdongs rnams bkod /
tshe dbang sbrel na de'i chas rnams kyang mdun rgyab gang bder bsgrigs /
sman raka gtor gsum /
phyi mchod rnams spyi mthun dang /
sngon 'gro dang srung ma'i gtor 'bul /
tshogs chas kyis mtshon nyer mkho rnams tshang bar bsdog go
/gnyis pa la thog mar dbang don sgrub mchod ni /
spyir lugs 'di la thugs rje chen po phyag gnyis pa 'khor mang dang /
phyag bzhi pa lha lnga'i dkyil 'khor gnyis su gsungs shing gnyis ka phrin las kyi khog gcig pa las /
deng sang dbang sgrub sogs la lha lnga'i phrin las gtang bar mdzad pa ltar /
brgyud 'debs nas brtsam mthar chags su gtang la bdag mdun dbyer med du bsgrub cing bzlas pa ci 'grub bya /
bum bzlas zur du ma gsungs kyang spro na spyi ltar byas la stong tshigs phul /
las bum du rta mgrin bskyed bzlas spyi 'gres byin brlab /
srung ma'i gtor 'bul dang tshogs mchod phul /
rig pa'i me tog dor zhing gnang ba nod do //
gnyis pa dbang bskur ba la gzhung du sngon 'gro'i rnam grangs 'ga' zhig gsungs kyang da lta'i phyag rgyun ltar na /
slob ma rnams las bum chus khrus bya /
bgegs gtor btang la bka' bsgo zhing mtshams bcad /
sems bskyed gsal gdab /
chos bshad mdor bsdus las /
khyad par /
de la 'dir 'chad par bya ba skabs su babs pa 'di nyid kyi lo rgyus dang 'brel ba'i dbang du byas na /
gdod ma'i mgon po snang ba mtha' yas kun bzang 'od mi 'gyur ba nyid thugs rje'i rang mdangs longs spyod rdzogs pa'i sku spyan ras gzigs gangs chen mtsho'i sku dang zhing gi bkod pa mkha' khyab tu bstan cing /
'gro 'dul ye shes kyi rol rtsal sangs rgyas thams cad kyi dgongs pa gcig tu bsdus pa'i sprul sku pad+ma 'byung gnas kyi rnam par 'phrul pa tshad med pas 'khor ba dong nas sprugs pa'i phrin las gang la gang 'dul du ston pa las /
'dzam gling 'di'i gdul bya phyogs gcig gi ngor o rgyan gyi yul du sku 'khrungs /
brag phug mA ra ti kar sgrub pa mdzad pa'i dus su 'phags pa thugs rje chen po'i zhal gzigs dbang bskur lung bstan te 'phags pa'i sgrub thabs brgya rtsa mdzad /
dur khrod bsil ba tshal du spyan ras gzigs rigs drug ngan song kun skyob kyi zab khrid brgya rtsa /
g.ya' ri gong gi brag phug tu rigs 'dus bcu gcig zhal la sogs pa'i sgrub thabs stong phrag
/khyad par o rgyan rgyal po'i pho brang du spyan ras gzigs kyi bkas bskul te rtsa gsum snying thig gi sgrub skor mdzad cing bod du pheb pa'i tshe jo mo ye shes mtsho rgyal gtso bor gyur pa'i skal ldan bud med nyer gsum la /
bsam yas mchims phur na bza'i gong khug nas gdams ngag gi shog dril phyungs te gnang bas thams cad kyang 'ja' lus kyi rig 'dzin brnyes /
chos bka' rnams phyi rabs gdul bya'i don du mang yul byams sprin 'phags pa'i khrus khang so phag gi nang du gter rgyas btab pa phyis 'dul ba'i dus su son pa na /
gnyags chen dz+nyA na'i sku
/rdo rje bdud 'joms gsung /
nam mkha'i snying po'i thugs kyi rnam 'phrul sprul pa'i skyes mchog gar dbang rdo rje zla ba rgyal mtshan gyis spyan drangs te skal ldan du ma smin grol kyi lam bzang la bkod par mdzad pa'i thugs rje chen po rtsa gsum snying thig gi dbang bskur bgyi ba la sogs kyis mtshams sbyar nas maN+Dal 'bul du gzhug
/mtshams sbyor dang sngags spyi mthun gyis mig dar dang me tog sbyin /
bla ma dang dkyil 'khor gyi gtso bo dbyer med pa la dad gus mos pas thal mo me tog dang bcas te gsol ba 'debs pa 'di'i rjes zlos mdzod /
hU~M:
kun khyab thugs rje'i dkyil 'khor chen po 'dir :
skal ldan bdag cag rab gus 'jug lags pas :
thugs rje'i mnga' bdag bla ma khyod nyid kyis :
bdag sogs 'gro rnams smin par mdzad du gsol :
lan gsum /
zhes zhus pa la gnang ba sbyin pa ni /
ho :
sngon bsags las can bu rnams nga la nyon :
yang gsang bla med kun gyi sgo phye'i phyir :
kun 'dus thugs rje chen po'i lha tshogs kyi :
smin byed dbang bzhi yongs rdzogs sbyin par bya :
lan gsum /
rgyud dag par bya ba'i slad du /
mdun gyi bla ma dang dbyer med pa'i bcom ldan 'das thugs rje chen po rgya mtsho lnga'i dkyil 'khor rtsa gsum rab 'byams kyi sprin phung 'phro ba'i spyan sngar /
bdag gzhan mkha' khyab kyi lus can mtha' dag byang chub snying por mchis kyi bar du blo gtad ling bskyur gyis skyabs su 'gro ba'i 'dun pas 'di'i rjes zlos /
na mo :
mkha' mnyam sems can sogs las byang ltar lan gsum /
pha mar gyur pa'i sems can mtha' dag sdug bsngal 'khor ba'i rgya mtsho las bsgral te 'phags mchog thugs rje chen po'i go 'phang la dgod par bgyi'o snyam du smon pa dang /
de'i ched du zab mo'i lam bzang 'dir zhugs te nyams len gyi rim pa rnams mthar dbyung bar bgyi'o snyam du 'jug pa byang chub tu sems bskyed pa gsal thob la 'di'i rjes zlos /
na mo :
bdag gis sems can sogs lan gsum /
zhing mchog dam pa de rnams kyi spyan sngar phyag 'tshal mchod 'bul sdig pa bshags pa sogs tshogs gsag cing sgrib pa sbyong ba dang /
dge rtsa byang chub chen po'i rgyur spel ba'i 'dun dmigs rnams so sor nges pa'i sgo nas 'di'i rjes zlos /
bla ma yi dam sogs gsum /
de nas dbang gi gzhi dgod pa ye shes pa dbab pa'i slad du /
khyed rang rnams langs la lag pa gnyis chos 'byung gi phyag rgya spyi gtsug tu gtod /
mig btsum la yid ma yengs par dmigs pa 'di rtse gcig tu sgoms shig
/rang rang gi snying gi dkyil du thugs rje chen po la 'khor yi dam rgya mtsho /
spyi bor bla ma pad+ma 'byung gnas la grub thob rgya mtsho /
g.yas su rta mgrin dpa' bo rgya mtsho /
g.yon du gsang ba ye shes dpa' mo rgya mtsho /
mdun rgyab tu ma mgon lcam dral dam can rgya mtsho'i tshogs dang bcas pa thams cad sku gar stabs shigs se gsung a ral+li'i sgra dir dir /
thugs ye shes kyi dgongs pas byin gyis rlob bzhin bzhugs par gsal thob la dad mos rtse gcig pas gsol ba 'debs pa 'di'i rjes zlos /
bla ma rgya mtsho byin rlabs kun gyi gnas :
gsol ba 'debs so bdag rgyud smin grol mdzod :
yi dam rgya mtsho dngos grub kun gyi gnas :
gsol ba 'debs so dngos grub rnam gnyis stsol :
mkha' 'gro rgya mtsho phrin las kun gyi bdag :
gsol ba 'debs so phyi nang bar chad sol :
thugs rje chen po sangs rgyas stong rtsa gnyis :
'khor ba dong nas sprugs par byin gyis rlobs :
dpal chen rta mgrin gsang ye DA ki ma :
snang srid zil gnon bdag la byin gyis rlobs :
de ltar gsol ba snying nas btab pa'i mos gus kyi ngar dang ldan pa'i ngang ma Ni'i 'ur dbyangs lhan cig mdzad par zhu /
oM AHhU~M hrI:
oM ma Ni pad+me hU~M:
zhes dpon slob lhan cig pas dzapa? dbyangs sgrog
/'beb rdzas bdug
/rol mo ldir /
rig pa ngar dang ldan pas gar stabs bya /
phebs pa'i rtags byung na nyams kyi ngo bo bltas la mnyam par bzhag pas brtan par bya'o //
de nas dam tshig bsgrag pa ni rdo rje mgor bzhag la /
ho :
gsang sngags bla med dbang gi dkyil 'khor 'dir :
zhu 'dod bu rnams dam tshig legs par srungs :
nyams na na raka dmyal bar sdug bsngal myong :
dam gnas bsrung na bla med sangs rgyas thob :
sa ma ya na ra kan :
rdo rje theg pa'i smin byed kyi rtsa ba dbang /
dbang gi srog dam tshig la rags las pas spyi dang khyad par lhag pas bsdus pa'i dam tshig dang sdom pa mtha' dag rnams bsrung bar bya dgos pas de ltar bgyi'o snyam du khas blang ba 'di'i rjes zlos /
ho :
dpal ldan bla mas gsungs pa'i dam tshig rnams :
bdag cag rnams kyis yang dag bsrung bar bgyi :
khams gsum rigs drug 'khor ba dong sprugs shog :
ces brjod du gzhug
/me tog dor ba'i gzhi maN+Dal lnga tshom bkod la /
'dir bcom ldan 'das spyan ras gzigs rgya mtsho lnga'i dkyil 'khor mngon du bzhugs pa la /
khyed rang rnams kyi tshe rabs nas 'brel ba'i lhag pa'i lha gang yin pa la phog par shog cig snyam pas me tog 'bul bzhin pas 'di'i rjes zlos /
ho :
bsod nams ye shes tshogs rdzogs phyir :
yang dag rig pa'i me tog 'di :
sngon nas las 'phro gang yod pa'i :
lha mchog rnams kyis lha ngo ston :
pra ti dza ho :
me tog phog pa'i lha gtso bo 'jig rten dbang phyug dang gsang ba'i mtshan dpal pad+ma dgyes pa zhes bya bar zungs shig
/ces mdor bsdus te brjod la me tog mgor bzhag
/ma rig pa'i sgrib g.yogs dang mig dar lhan cig tu bsal bar mos shig
/ho :
ma rig gnyis snang dug lngas 'khor bar 'khyams :
glo bur gnyis 'dzin rtog pa'i mig phye bas :
rang rig ye shes lnga po rang gsal nas :
mi 'gyur rig pa'i rang zhal da ltos shig :
bcom ldan 'das 'jig rten dbang phyug rgya mtsho lnga'i dkyil 'khor 'khor lo mngon sum du mjal bar mos la dad gus spro ba rgya chen po bskyed cing /
phyogs bzhi nas phyag byas te mdun du 'khod pa la ye shes bdud rtsi'i chu rgyun gyis khrus byas pas sdig sgrib nyes ltung thams cad sang gis dag par mos shig
/las bum gyis khrus bya zhing 'thung du gzhug la /
ho :
rgyal ba'i sku gsum chu yis dri ma bkru :
dug lnga dag pa'i khrus byas a la la :
sngon gyi rgyal bas ji ltar byin brlabs ltar :
sdig sgrib nyes ltung thams cad dag gyur cig :
oM AHhU~M hrI:
sarba shAn+tiM ku ru ye swA hA:
de dag rnams kyis dbang gi sngon 'gro legs par grub /
dngos gzhi la spros bcas bum dbang /
spros med sngags dbang /
shes rab ye shes /
tshig dbang ngo sprod rnams rim par 'byung ba'i dang po /
bum pa la sogs pa'i dbang rdzas so so la brten te spyan ras gzigs rgya mtsho lnga'i dkyil 'khor pa so so'i dbang bskur chig rdzogs su thob par mos shig
/rnam bum thogs la /
ho :
chos rnams thams cad mi dmigs spros dang bral :
ma bcos rang gsal ye dag ngo bos stong :
ma 'gags thugs rje dbyer med rol pa'i rtsal :
rigs 'dus thugs rje chen po'i dbang thob shog :
oM ma Ni pad+me hU~M:
a b+hi Shiny+tsa oM:
bum pa mgor bzhag bum chu sbyin /
gu ru'i sku bstan cing rigs lnga bkon la /
ho :
bde gshegs kun gyi ngo bo gcig bsdus pa'i :
byin rlabs rang 'byung pad+ma thod phreng gis :
skal ldan skyes bu khyod la dbang bskur bas :
yid bzhin nor bu bla ma'i dbang thob shog :
oM ma Ni pad+me hU~M:
a b+hi Shiny+tsa A:
rta mgrin sku bstan cing phur pa mgor bzhag la /
ho :
dus gsum sangs rgyas kun gyi yang snying bcud :
bcom ldan dpal chen rta mchog rgyal po yis :
skal ldan skyes bu khyod la dbang bskur bas :
rta mgrin dpa' bo rgya mtsho'i dbang thob shog :
oM ma Ni pad+me hU~M:
a b+hi Shiny+tsa hU~M:
gsang ye'i sku bstan cing thod chang sbyin la /
ho :
mkha' dbyings gsang sngags kun gyi 'byung khungs ma :
rgyal ba'i yum gyur gsang ye DA ki yis :
skal ldan skyes bu khyod la dbang bskur bas :
gsang ye mkha' 'gro rgya mtsho'i dbang thob shog :
oM ma Ni pad+me hU~M:
a b+hi Shiny+tsa hrI:
gtor ma dang gri gug ral gri mgor bzhag la /
ho :
dus gsum rgyal ba'i phrin las gcig bsdus pa'i :
bstan srung chos skyong gter bdag khros pa yis :
skal ldan skyes bu khyod la dbang bskur bas :
phrin las kun 'grub chos skyong dbang thob shog :
oM ma Ni pad+me hU~M:
oM AHhU~M swA hA:
a b+hi Shiny+tsa hU~M:
de ltar lus la bum pa'i dbang bskur pas /
phung khams tha mal du 'dzin pa'i dri ma dag
/snang stong lha'i 'khor lo bsgom pa la dbang /
'bras bu sprul sku thob pa'i skal pa rgyud la bzhag pa yin no //
gnyis pa spros med gsung gi dbang la /
dkyil 'khor pa'i thugs ka nas sngags phreng 'phros te zhal nas thon /
khyed rang rnams kyi khar zhugs nas thugs srog hrIHyig gi mthar 'khod /
'od zer spro bsdus don gnyis sgrub par mos shig
/yig 'bru rnams rim bzhin gtad la /
oM:
rang byung chos dbyings rig pas dug lnga dag :
sku lnga ye shes lnga ldan dbang thob nas :
rang gsal yi ge oM gyi dbang bskur bas :
dus gsum bde gshegs sku dbang thob par shog :
oM:
A:
ma 'gags mtha' bral brjod 'das tshig :
kun khyab rang gsal AHyi dbang bskur bas :
bde gshegs gsung gi dbang mchog thob par shog :
A:
hU~M:
rang byung ma bcos lhug pa la :
zhen 'dzin med pa'i ngang la shugs kyis grol :
'gyur med yi ge hU~M gi dbang bskur bas :
bde gshegs thugs kyi dbang mchog thob par shog :
hU~M:
oM ni kun khyab tshad med bzhi dang ldan :
snang ba 'dzin med rang shar dbang bskur bas :
yi ge oM gyis lha yi sdug bsngal skyobs :
'pho ltung duHkha thams cad zhi gyur cig :
oM oM oM:
ma ni 'gro drug kun la byams brtse ldan :
kun la shugs kyi thugs rje'i rtsal khyab pas :
yi ge ma yis bu la dbang bskur bas :
byang chub sems kyis rgyud la rlan gyur cig :
ma ma ma :
Ni ni 'khor ba'i zhen pa zlog pa ste :
rang byung thugs rje'i shugs kyi 'od zer kun la 'gyed :
yi ge Ni yis bu la dbang bskur bas :
gzung 'dzin 'khor ba grol ba'i dbang thob shog :
Ni Ni Ni :
pad ni 'khor ba'i zhen pa ma lus gcod :
dug lnga'i 'dzin spyod ye shes lngar dag pa'i :
yi ge pad kyis bu la dbang bskur bas :
gzung 'dzin zhen pa rang dag dbang thob shog :
pad pad pad :
me ni 'khor ba'i nyon mongs sreg byed pa'i :
'khor bas ma gos chos rnams zad pa'i rtags :
chos nyid dngos bral 'dzin med dbang bskur bas :
bde gshegs kun dang dbyer med sangs rgyas shog :
me me me :
hU~M:
rgyal ba rigs lnga'i thugs rje gcig bsdus pa'i :
spros bral sems can kun la yongs khyab bdag :
sgyu lus rang grol hU~M gis dbang bskur bas :
'khor ba dong nas sprugs pa'i dbang thob shog :
hU~M hU~M hU~M:
yi ge bcu pa dzapa? dbyangs kyi tshul du rjes zlos lan gsum mdzod /
byas la yig bcu lan gsum gyis bzlas lung phog
/de ltar ngag la sngags kyi dbang bskur pas /
ngag rlung rang rgyud par lta ba'i dri ma dag
/grags stong rdo rje'i bzlas pa'i rim pa la dbang /
'bras bu longs sku thob pa'i skal pa rgyud la bzhag pa yin no //
gsum pa shes rab ye shes kyi dbang gi slad du /
mtshan nyid thams cad yongs su rdzogs pa'i rigs ldan mas brda'i dbang bskur rnams rim par sbyin pas don gyi rtogs pa rgyud la skyes par mos shig
/bur chang sbrang sbyar gyi bum pa gtad la /
hrI:
rgyal ba'i yum gyur gsang ba ye shes kyi :
bla med dbang mchog bu la bskur ba yis :
nyon mongs gti mug snang ba rang dag nas :
rnam dag chos dbyings ye shes don rtogs shog :
oM ma Ni pad+me hU~M:
a b+hi Shiny+tsa hU~M:
'o ma me long thod par bur chang blugs pa gtad la /
ho :
rdo rje rin chen pad+ma las kyi rigs :
zhe sdang nga rgyal 'dod chags phrag dog bzhi :
ma spangs ye shes rang byung ngo shes nas :
sku bzhi mngon gyur dbang mchog thob par shog :
oM ma Ni pad+me hU~M:
a b+hi Shiny+tsa hU~M:
me long dkar mngar skyur dang khrag gtad la /
ho :
gzugs brnyan snang ba yab kyi rang bzhin te :
ngo bo stong pa yum gyi mkha' la spyod :
'gyu stong rig stong gsal stong dran stong dang :
bde stong 'khor 'das dbyer med brda sprad pas :
zang thal ye shes chen po'i dbang thob shog :
de ltar yid la shes rab ye shes kyi dbang bskur pas /
yid rtog mtshan mar 'dzin pa'i dri ma dag
/bde stong zag med kyi ting 'dzin bsgom pa la dbang /
'bras bu chos sku thob pa'i skal pa rgyud la bzhag pa yin no //
bzhi pa tshig dbang ngo sprod bya ba ni /
thod pa bdud rtsis bkang ba'i brda 'dis mtshon te /
rang sems stong pa nyid gdod ma nas ma skyes pas gang du'ang 'gag pa med pa /
stong pa'i rang rtsal sna tshogs su snang yang snang dus nyid nas rang bzhin ma grub pa'i don shes pas tshogs drug gi yul snang la 'dzin zhen med par lam du khyer bar mdzod cig
/thod chang sbyin la /
hrI:
rang gsal snang ba gzung 'dzin bral :
gang shar snang ba ngo bos stong :
skye 'gag gnyis med dngos 'dzin bral :
tshogs drug ma chags zhen med spyod :
rtsa gsum dbyer med dgongs pa longs :
me long sogs thogs la /
me long sgro mdongs shel rnams kyi brdas mtshon te rang sems ngo bo ka dag gting gsal chen po las /
rang bzhin lhun grub kyi snang ba phyir gsal du shar ba tsam nas rang grol ba /
dbyings ye zung 'jug rig stong khyab bdal chen po'i ngang du mnyam par zhog cig
/hrI:
rang rig gdod nas ma bcos lhang nger gnas :
tshogs drug snang ba ma 'gags wa le ba :
snang la 'dzin med blo 'das chen po ni :
thugs rje chen po'i thugs kyi dgongs pa yin :
ma yengs skyong na sangs rgyas rang bzhin grub :
rtsal dbang rig pa rang grol thob par shog :
aHaHaH
zhes dar gcig mnyam par 'jog
/de ltar sgo gsum la bzhi pa'i dbang bskur pas /
sgo gsum tha dad du 'dzin pa'i dri ma dag
/ka dag lhun grub kyi ye shes bsgom pa la dbang /
'bras bu ngo bo nyid sku thob pa'i skal pa rgyud la bzhag pa yin no //
me tog 'thor la shis pa brjod /
gsum pa rjes ni /
gtso bos ji ltar sogs dam tshig bsgrag bzung bya /
de ltar thugs rje chen po rtsa gsum snying thig gi dbang bskur zab mo rdzogs par thob pa la spro dga' bskyed cing bka' drin gsol ba 'di'i rjes zlos /
ho :
rtsa gsum bla ma dus gsum sangs rgyas rjes :
ma rig bdag sogs sems can thams cad kyi :
lus ngag yid gsum smin par bya ba'i phyir :
rtsa gsum thugs rje 'dus pa'i dkyil 'khor gyi :
bdag la dbang mchog bskur pa ngo mtshar che :
zhes brjod du gzhug la gtang rag maN+Dal /
lus 'bul /
dge bsngo spyi ltar bya /
slob dpon gyis tshogs la rol zhing lhag ma gtang /
srung ma'i gtor ma bskyang /
chad mdo gtang /
gtang rag mchod bstod /
nongs pa bshags /
mdun rten /
ye shes pa gshegs bstim gang 'os sam /
dam ye dbyer med kyi dkyil 'khor 'od gsal 'jug ldang spyi ltar byas kyang chog la /
bkra shis bsngo smon gyi bar phrin las dkyus ltar bya'o //
dmigs med snying rje mkha' khyab mkha' lta bus //
sems can phra mo'ang yal bar mi 'dor na //
gsang ba'i tshul 'dir zhugs shing spyod pa rnams //
smos ci dgos pas myur du rnam grol shog
/ces brgyud pa snga ma rnams kyi phyag bzhes bzhin kun mkhyen bla ma rdo rje 'chang gis ji ltar bstsal pa gzhir byas te lag len rnam par gsal ba'i slad du pad+ma gar dbang blo gros mtha' yas kyis tsa 'dra rin chen brag gi sgrub gnas su bgyis pa dge legs 'phel //

//
