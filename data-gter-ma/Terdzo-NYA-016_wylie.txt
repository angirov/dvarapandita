@#//
pad+ma 'od 'bar gyi tshe sgrub lcags kyi ri bo gud du phyes nas bskur tshul bltas chog bsdus te byas pa bzhugs so //
mchod gzhi'i steng du nas kyi pad+ma 'dab brgyad bris pa'i steng /
bum pa spyi ltar dang /
tshe gtor zan bum /
tshe ril /
tshe chang /
mda' dar /
tshe nas rnams bsham /
mchod pa sna bdun /
sngon 'gro cog rdog
/'dzom na tshogs dang gtor 'bul bsham /
med kyang chog
/skyabs sems spyi ltar dang /
pad+ma 'od 'bar las byang tshar gcig gis bdag dang /
tshe gtor bum lha /
rgyas par bya na /
dbang rdzas ngo bo pad+ma 'od 'bar sku :
zhes mdun bum bskyed pa spyan 'dren mchod bstod tshar gcig bya /
dmigs pa bdag mdun gyi 'od zer spro bsdus phyi nang snod bcud lhar gsal ba'i gzi brjid kyis /
sangs rgyas byang sems rtsa ba gsum dang /
chos skyong thams cad kyi tshe'i byin rlabs dang /
'byung ba'i bcud kyi dwangs ma thams cad /
drang srong rig 'dzin tshe la dbang ba thams cad kyi thugs rje byin rlabs /
mdor na tshe bsod nams can dkar po dge ba'i las sgrub cing /
dbang che ba /
rtsal drag pa /
'khor mang ba /
yon tan che ba /
stobs dang snyan grags dang ldan pa /
gdul bya phrin las can rnams kyi tshe dang bsod nams thams cad yi ge nr-iHyig gi rnam par 'od kha dog sna tshogs kyi li li bum pa'i nang du 'khyil bar bsam zhing /
sngags 'di bzla ba la brtson /
rab 'bum /
'bring khri
/tha ma stong phrag re bzla gsungs te /
'phral du dbang bskur na yang brgya rtsa brgyad las mi nyung ba bzla ste /
oM AHhU~M badzra gu ru pad+ma sid+d+hi A yu She hU~M nr-i dza :
de ltar dbang sgrub tshar nas /
slob ma rnams mdun du 'tshogs nas /
khrus chab blang /
me tog nas bkye /
sngon 'gro gtor ma kun rig ltar ram gang rung gcig btang /
hrI:
bdag nyid 'gyur med sogs nas /
rak+Sha dz+wa la raM gyi bar btang /
sum b+ha sogs brjod cing nas lcag brab /
DA dril rol mo drag tu bya'o //
de ni sngon du lan gcig gis chog
/rgyun du mi dgos so //
'o na da lam khyed rnams la dbang bskur ba la rgya gar gyi paN+Di ta ngag gi dbang phyug grags pa'i zhal nas /
'khor bar srog las gces pa ni //
'ga' yang yod pa ma mthong bas //
des na myur du thabs mang pos //
'chi ba bslu ba yang dag sbyor //
ces dang /
thugs rje chen po gsang ba 'dus pa'i rgyud las /
las tshogs rim par bstan pa ni :
thog mar rig 'dzin tshe nyid bsgrub :
ces gsungs pas /
spyir yang tshe bsring ba'i thabs la 'bad dgos shing /
khyad par deng sang tshe tshad kyang bzhi bcu kha ral sum cu la nye ba'i dus yin te /
lung bstan rnams las /
bzhi bcu kha ral sum cur nye :
ngan spyod steng 'og bar gsum 'khrugs :
zhes sogs gsungs te /
dus snyigs ma lnga'i mtha' la thug pas /
lha gzhan gyi thugs rje rdugs /
chos gzhan gyi byin rlabs yal /
mkha' 'gro chos skyong rnams ri rab la zhal gzigs /
bdud dang lha srin thams cad kha dar /
mi rnams tshe thung nad mang /
glo bur du 'chi ba'i dus 'dir /
o rgyan rin po che thugs rje dang byin rlabs shugs che bas tshe dbang 'di thob na tshe dang bsod nams 'byor ba drug rgyas shing /
tshe zad pa dang nyams pa yang gso nus /
mdze la sogs rnam smin gyi las thams cad srab cing byang ba dang /
gcong nad zha grum dang mig nad la sogs pa thams cad las grol bar 'gyur ro //
yang zab dkon mchog spyi 'dus kyi tshe sgrub lcags kyi ri bo zhes bya ba /
o rgyan gyi mkhan po pad+ma 'byung gnas kyis shar phyogs mA ra tI ka'i brag phug tu /
mgon po tshe dpag med la tshe'i rgyud sgrub thabs bye ba phrag zhus pa la brten nas /
kha ba can du tshe sgrub lnga brgya dang rtsa gcig sbas pa'i nang nas 'di snying po lta bu yin no //
e ma ho :
de ltar bsgrubs pa'i phan yon ni :
rkyen ngan bar chad thams cad bzlog :
dus zad pa yi mi yin kyang :
tshangs pa'i tshe dang ldan par 'gyur :
'chi ba rnam pa brgyad mi 'byung :
las 'phro ldan rnams nyi zla'i tshe :
rdo rje g.yung drung lta bu yi :
tshe yi rig 'dzin e ma ho :
zhes gsungs so //
de lta bu'i tshe dbang zab mo zhu ba'i phyir maN+Dal /
sa gzhi spos kyis sogs /
gu ru pad+ma 'od 'bar dkon mchog gsum po gcig tu 'dus pa'i drung du /
skyabs su 'gro zhing byang chub tu sems bskyed pa'i mos pas rjes zlos lan gsum mdzod /
oM AHhU~M:
skyabs gnas dam pa rnams la skyabs su mchi :
rgyud drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
gsum /
da dbang zhu ba'i phyir gsol ba btab pa 'di'i rjes zlos mdzod /
e ma ho :
dkon mchog spyi 'dus bla ma ni :
rigs rnams kun bdag che ba'i mchog :
dpa' bo chen pos rjes su zungs :
dbang gi smin grol dngos grub stsol :
lan gsum zhus pas bla mas lan /
de ltar yin na he ru ka'i :
dal du gzhug cing smin par bya'o :
bla med yang gsang byin rlabs 'di :
gnas khang 'di yi phyi rol du :
dam med pa la smra mi rung :
de phyir snying nas bro bor cig :
dbang thob nas dam tshig bsrung snyam pa'i mos pas rjes zlos mdzod /
badzra rak+Sha si hU~M:
sa ma ya :
i dan na ra kan :
ku sha'i yu bas slob ma bran pa'i tshul byas la /
da slob ma khyed rang rnams skad cig gis pad+ma 'od 'bar 'di ltar skyed cig
/hrI:
slob ma'i ngo bo pad+ma 'od 'bar sku :
dkar gsal mdangs lnga mdzes 'dzum rgyan gyis spras :
sogs nas /
til gyi gong bu kha phye ba lta bu dpag tu med pa spyan drangs /
khyed rang rnams la sib sib thim par sgoms shig
/dbyangs rol mo spos dud dang bcas /
hrI:
sngon gyi bskal pa'i dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes sngags de bdun nam gsum brjod cing rol mo drag tu bya'o //
de ltar byin 'beb byas pa'i ye shes pa de mi nyams brtan pa'i mos pa mdzod /
rdo rje mgor bzhag la /
tiSh+Tha badzra :
tshe dbang brgya rtsa sogs la de yan de /
da nangs dang po re res chog la /
'di man dngos gzhi 'di la grangs bzung ngo //
da dngos gzhi tshe'i dbang zhu ba'i phyir gsol ba 'debs pa 'di'i rjes zlos mdzod /
hrI:
dus gsum sangs rgyas kun gyi ngo bo nyid :
'gro rnams ma lus sgrol ba'i ded dpon mchog :
o rgyan pad+ma rig 'dzin tshe dpag med :
bdag gi lus ngag yid gsum byin rlobs la :
'chi med tshe yi dngos grub bstsal du gsol :
gsum mam gcig
/da mos gus kyis smon lam 'di'i rjes zlos mdzod /
nad rigs bzhi brgya rtsa bzhi dang :
rkyen ngan nyis khri chig stong dang :
ye 'drog sum brgya drug cu dang :
bgegs rig stong phrag brgyad cu sogs :
tshe yi bar chad mi mthun phyogs :
thams cad byang zhing dag gyur cig :
lan gcig go
/da tshe 'gugs pa ni bum lha pad+ma 'od 'bar gyi dpral mgrin thugs ka lte ba gsang gnas lngar 'khor lo pad+ma rdo rje rin chen rgya gram oM AHhU~M swA hAs mtshan pa las /
'od zer lcags kyu zhags pa lcags sgrog dril bu'i dbyibs can phyogs bcur 'phros pas tshe yar ba dang 'khyams pa /
gdon bgegs kyis 'phrogs pa thams cad 'od kyi thig le dkar 'tsher gyi rnam par bsdus nas /
spyi bo nas zhugs lus la sib sib thim par sgoms shig
/ces mda' dmar po'am dkar po'am sman rtse+e sogs sna lnga g.yab cing dbyangs dang bcas /
hrI:
phyi ni bum pa nang du bdud rtsis gang :
gsang ba'i don ni pad+ma tshe dpag med :
gnas lngar phyag mtshan lnga dang yig 'bru lnga :
'od zer dpag yas nam mkha' gang bar 'phros :
hrI:
shar phyogs dri za'i lag nas lcags kyus khug :
lho phyogs gshin rje'i lag nas zhags pas khug :
nub phyogs klu bdud lag nas lcags sgrog khug :
byang phyogs gnod sbyin lag nas dril bus khug :
steng phyogs tshangs pa brgya byin lag nas khug :
'og phyogs dga' bo 'jog po'i lag nas khug :
tshe srog chad pa mthud la yar ba khug :
gas pa sbyor la nyams pa thams cad gsos :
'od zer dkar la 'tsher zhing snum la 'dril :
spyi bo'i gtsug nas lus la sib sib thim :
'od 'bar 'chi med tshe yi dbang thob shog :
oM AHhU~M badzra gu ru pad+ma sid+d+hi A yu She hU~M nr-i dza :
zhes rol mo bya /
tshe gtor thogs la /
da tshe gtor 'di nyid pad+ma 'od 'bar gsal ba las 'od zer nam mkha' gang bar 'phros pas /
'byung ba sa chu me rlung gi bcud thams cad 'od zer ser dkar dmar ljang gi rnam par bsdus nas /
khyed rang rnams la thim pas sha khrag drod dbugs kyi tshe nyams pa thams cad sor chud nas lus bkrag mdangs dang ldan par sgoms shig
/dbyangs dang bcas /
hrI:
bum pa'i ngo bo pad+ma 'od 'bar bzhugs :
'od zer dpag yas nam mkha' gang bar 'phros :
sa chu me rlung bcud rnams rang mdog gsal :
sha khrag drod dbugs nyams pa sor chud nas :
slar yang zla ba yar ngo ci bzhin du :
stobs rtsal yon tan tshe yi dbang thob shog :
gtor ma mgor bzhag la /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
gter ston hU~M nag me 'bar /
rgyal ba dgongs pa brgyud pa /
rig 'dzin brda'i brgyud pa /
gang zag snyan khung brgyud pa /
mkha' 'gro gtad rgya brgyud pa /
bka' babs don gyi brgyud pa /
gter chos smon lam brgyud pa'i bla ma dam pa rnams dang /
khyad par du gu ru pad+ma 'byung gnas /
tshe dpag tu med pa'i lha tshogs rnams kyis /
rdo rje'i slob ma 'di rnams la 'chi ba med pa tshe'i dbang bskur du gsol /
tshe mi shigs pa rdo rje lta bur mdzod cig
/tshe mi 'gyur ba g.yung drung lta bur mdzod cig
/tshe mi nub pa rgyal mtshan lta bur mdzod cig
/'chi ba med pa tshe'i dbang dam pa thob par mdzad du gsol //
oM AHhU~M badzra gu ru pad+ma sid+d+hi A yu She hU~M nr-i dza :
zhes sngags lan gsum brjod /
de nas bum pa lag tu thogs la /
da bum pa 'di'i nang na gu ru pad+ma 'od 'bar bzhugs pa'i sku las 'od zer dpag tu med pa 'phros /
'khor 'das lam gsum gyi tshe dang bsod nams thams cad bsdus te tshe'i bdud rtsir zhu ba de /
khyed rang rnams kyi tshangs bug dang kha nas zhugs /
lus 'chi med bdud rtsis ltem gyis gang bar sgoms shig
/hrI:
bum pa'i bdud rtsi pad+ma 'od 'bar zhu :
'od zer dpag yas nam mkha' gang bar 'phros :
rgyal ba rab 'byams rigs gsum mgon po dang :
'jig rten longs spyod mnga' thang bsod nams can :
zag bcas zag med mthu stobs nus pa kun :
deng 'dir bu la tshe yi dbang thob shog :
bum pa spyi bor bzhag la /
oM AHhU~M badzra gu ru pad+ma sid+d+hi A yu She hU~M nr-i dza :
bum chu blud do //
de nas tshe ril lag tu thogs la dbyangs dang bcas /
hrI:
sngon byon dus gsum sangs rgyas thams cad kyis :
sgrub rdzas ril bu 'di la brten nas mdzad :
gu ru'i byin rlabs ril bu 'du 'bral med :
skal ldan rigs kyi bu la zas su sbyin :
dam rdzas ma spang bcud len snying por spyod :
za thang longs spyod tshe yi dbang thob shog :
ril bu sbyin cing /
oM AHhU~M badzra gu ru pad+ma sid+d+hi A yu She hU~M nr-i dza :
de nas tshe chang lag tu thogs la dbyangs dang bcas /
hrI:
sngon byon drang srong rig 'dzin thams cad kyis :
tshe sgrub bdud rtsi 'di la brten nas mdzad :
rgyal bas byin rlabs bdud rtsi 'du 'bral med :
skal ldan rigs kyi bu la skom du sbyin :
phyi nang byang sems khams rnams 'phel zhing rgyas :
bde drod rab 'bar tshe yi dbang thob shog :
bdud rtsi sbyin cing /
oM AHhU~M badzra gu ru pad+ma sid+d+hi A yu She hU~M nr-i dza :
de nas me tog nas gtor zhing /
lus la rdo rje'i go khrab gyon nas 'od kyil ler sgoms /
oM badzra rak+Sha rak+Sha hU~M/
mda' la dar dkar po'am dmar po la rdo rje rgya gram mdud pa byas pa btags pa yod na rab /
med na sngon gyi mda' dar de g.yab cing spyi bor bzhag ste dbyangs rol mo dang bcas /
hrI:
dang po chos kyi dbyings kyi rgya :
gnyis pa thabs dang shes rab rgya :
gsum pa sku gsung thugs kyi rgya :
bzhi pa ye shes bzhi yi rgya :
lnga pa rigs lnga'i sangs rgyas rgya :
drug pa bcom ldan thub drug rgya :
bdun pa sangs rgyas rabs bdun rgya :
phyag rgya bdun gyis rgyas btab bo :
zhes mda' dar spyi bor gtug go
/brgya rtsa la de yan tshar re ste dus re re la bcu gsum tsam mam /
bcu re tsam byas la de nas yang dbang sgrub wig par bya /
lan rer du bskur gyi mjug tu /
'o des tshe dbang gcig gam du song grangs kha 'di tsam song /
thob pa yin pas /
de'i dam tshig tu o rgyan rin po che yi dam gyi lhar bzung la /
sngags badzra gu ru la thugs dam bya snyam pas rjes zlos mdzod /
gtso bos ji ltar bka' bstsal pa //
zhes sogs brjod la grol lo //
rang gi rim gro la yang de ltar brgya rtsa byas na tshe dbang brgya rtsa'i go chod cing /
gzhan la brgya rtsa bskur ba sogs la rjes rang gis bdag 'jug dbang blangs pas byin rlabs mi nyams pa'i gnad do //
zhes pa go 'jo rtogs ldan lhun grub kyis bskul nas rA ga a s+yas khyer bde bar byas pa la nyes 'gal lha dang gter srung la bshags shing /
dge bas blo dman rnams la phan pa rgya chen por gyur cig
/sarba mang+ga laM//

//
