bla ma'i thugs sgrub bar chad kun sel las 'jam dpal pha rol rgol 'joms kyi skong ba nyes pa'i g.yul rgyal zhes bya ba bzhugs so //
na mo gu ru ya mAn+ta ka ya /
tshogs kyi skabs su skong ba bgyid pa'i tshe byin rlabs zur du mi dgos shing /
gzhan du byin rlabs spyi mthun sngon du btang nas dbyangs rol bcas 'di skad do //
hU~M/
chos dbyings mthing nag 'bar ba e yi klong //
'jig rten 'jig rten 'das pa'i dur khrod nas //
'jam dpal he ru ka dpal gshin rje'i gshed //
yab yum sras 'khor dregs pa'i dmag tshogs bcas //
thugs dam bskang phyir dad pas spyan 'dren na //
drag shul rngams pa'i stabs kyis gshegs nas kyang //
rgol ba kun 'joms brjid pa'i stabs kyis bzhugs /
khrag gi rgya mtsho mi ro'i rba rlabs 'khrugs //
dur khrod sa gzhir mtshon cha'i nags tshal 'khrigs //
drag po'i pho brang bskal pa'i me rlung 'tshubs //
ti ra bam chen gdan gyis thugs dam bskang //
gdug pa'i 'byung po bya gcan khros pa dang //
ro langs ha ha rgod pas gar stabs sgyur //
skar mda' me sgyogs ral gri mda' char 'beb //
bgegs 'joms g.yul gyi sbyor bas thugs dam bskang //
drang srong rig sngags grub pas dmod pa 'dor //
hU~M phaT gsang ba'i drag sngags 'khor 'das g.yo //
mngon spyod stobs kyis dgra bgegs log 'dren rnams //
hur thums tshar gcod drag pos thugs dam bskang //
zhing gi bla bre rgyu rlon lda ldi 'phyang //
zhing chen rgyal mtshan zhing chung ba dan phyar //
tsit+ta'i tog dang mgo bo'i drwa phyed bres //
ro skra'i rnga yab g.yob pas thugs dam bskang /
khrag chen dug mtsho dbang lnga tshil gyi gsur //
rnam shes mkhris pa'i chab dang sha rus zas //
'jigs pa'i gzugs sgra dri ro reg bya lnga //
'byung 'khrugs dur khrod sgra yis thugs dam bskang //
rtsa brgyad stong sbyar myos byed dza gad bcud //
dmar chen khrag gi rgya mtsho dpa' bo'i skyems //
ro brgya nus pa dang ldan ba liM ta //
sbyor sgrol tshogs kyi 'khor los thugs dam bskang //
lha snang gsal zhing nga rgyal rtse gcig brtan //
bsnyen sgrub las kyi bzlas pa chu bo'i rgyun //
bde stong zung 'jug 'od gsal chen po'i ngang //
'khor 'das gzhi la rdzogs pas thugs dam bskang //
bdud dgra bdud 'dul 'jam dpal gshin rje'i gshed //
pha rol rgol 'joms mthu chen he ru ka
/gtum mo dug hrul tshe 'chi srog gi bdag
/sprul pa'i gshed chen ma gshin dregs pa'i tshogs //
'khor bcas thugs dam gnyan po dbyings su bskang //
rtsa ba yan lag rdo rje'i dam tshig las //
ma rig dbang gis 'gal zhing nyams gyur pa //
rnam dag ye shes klong du bzod bzhes la //
dngos grub rnam gnyis thogs pa med par stsol //
dam sri bdud kyi cho 'phrul zhi ba dang //
byad phur rbod gtong rig sngags gdug pa'i dbal //
mi kha smra mchu sbyor ngan tshig gi mtshon //
lo zla zhag kag 'chi bdag bdud kyi dpung //
chag che nyam nga ltas ngan byur gyi 'dre //
mdor na mi mthun rkyen dang bar chad rnams //
drag shul stobs kyis zlog cing sgyur ba sogs //
ji ltar gsol ba'i don kun myur 'grub nas //
phyogs las rnam par rgyal ba'i phrin las mdzod //
ces pa 'di nyid la mos pa'i blo gros brtan pa karma nyi ma nas ched du bskul ngor /
dus mtha'i rnal 'byor pad+ma gar gyi dbang phyug rtsal gyis dpal spungs yang khrod de bI ko Ti'i snying por bgyis pa dge legs 'phel ///
/
