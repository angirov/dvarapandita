A+o~M swasti /
rgyal ba kun gyis byin brlabs pas //
thugs kyi rdo rje gsang ba 'dzin /
khro bo'i rgyal po der btud nas //
sgrub pa'i thabs tshul mdo tsam bshad //
'dir byang gling phyag na rdo rje gtum po drag po'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub thabs dang /
dbang gi cho ga'o //
dang po yo byad kyi bsham ni /
maN+Dal sgo rdzogs sam /
'khor lo rtsibs bcu lte bar gru gsum mthing nag rdor ra me ris bskor ba rdul tshon gyis bri /
bsdu na maN+Dal la tshom bu bkod pa'i khar sku rten tsakli bkod /
gzhan yang gsung rten sngags byang /
thugs rten lcags rdor rtse lnga pa /
rgyan chas /
chu gnyis nyer spyod /
gtor ma sman raka rdor dril sogs nyer mkho'i yo byad rnams tshogs par bsham mo //
'og tu gtor dbang byed na sku rten nyid gtor ma la btsugs te maN+Dal gyi dbus su 'god pa'o //

//gnyis pa sgrub thabs las sngon 'gro ni /
bgegs gtor btang /
mtshams bcad /
skyabs sems tshad med bzhi sgom pa rnams spyi dang mthun /
rang gi snying gar hU~M sngon po de las 'od zer 'phros tshogs zhing spyan drangs nas /
dus gsum rgyal ba gshegs su gsol //
dkon mchog gsum la phyag 'tshal lo //
dkon mchog gsum la skyabs su mchi //
mchod pa rnams kyis mchod par bgyi //
sdig pa mi dge so sor bshags //
dge ba kun la rjes yi rang //
mya ngan mi 'dar gsol ba 'debs //
chos kyi 'khor lo bskor bar bskul //
thams cad byang chub mchog thob shog
/ces brjod nas tshogs zhing rnams rang la thim pas lus 'od phung sngon por gyur /
de nyid hU~M du gyur pa las 'od zer 'phros 'dus /
b+h+rU~M las gnam lcags las grub pa'i gzhal yas khang gru bzhi sgo bzhi mtshan nyid thams cad yongs su rdzogs pa'i nang du hU~M las rang nyid gsang ba'i bdag po sku mdog mthing nag zhal gcig phyag gnyis spyan gsum pa /
dbu skra dang sma ra smin ma 'bar zhing mche ba gtsigs pa /
phyag g.yas rdo rje rtse lnga pa phyar zhing gsor ba /
g.yon dril bu dkur brten pa gar dgu'i nyams can /
klu gnyan sa bdag sde brgyad dang bcas pa'i steng na pad+ma rgya gram nyi ma'i gdan la g.yas bskum zhing g.yon brkyang ba'i stabs kyis 'gying ba /
thod skam lnga'i dbu rgyan /
thod rlon lnga bcu'i do shal /
seng glang gi pags pa dang dar sngon pos stod g.yogs shing /
mi lpags kyi skad dkris dang stag lpags kyi sham thabs 'phyang ba /
klu rigs lnga'i sbrul chun dang /
khrag zhag thal bas mtshan pa /
ba spu hU~M las rdo rje me'i 'od zer 'bar zhing /
gnas lnga nas khyung chen rigs lnga pho nyar 'gyed pa /
bskal pa'i me phung 'bar ba'i klong na bzhugs pa /
de'i phyogs bcur thugs kyi sprul pa khro bo chen po bcu dang /
mtha' skor du gsung gi sprul pa klu chen brgyad dang /
sku'i sprul pa gnod sbyin bye ba la sogs te 'khor tshogs bsam gyis mi khyab pas bskor ba'o //
dpral bar A+o~M/
mgrin par AH
thugs kar hU~M/
hU~M las 'od zer 'phros pas gsang bdag 'khor bcas spyan drangs par bsam la /
hU~M:
chos dbyings rnam dag dur khrod gzhal yas nas :
skye med dbyings las 'gag med skur snang ba :
sangs rgyas thugs mchog dpal ldan rdo rje 'chang :
'gro la thugs rjes bskyab phyir gnas 'dir gshegs :
badzra pA Ni sa pa ri bA ra sa ma ya dza :
dzaHhU~M baM ho :
zhes spyan drangs /
ji ltar bltams pa sogs dang /
A+o~M sarba ta thA ga ta a b+hi She ka ta sa ma ya shrI ye hU~M/
zhes ye shes sems dpas dbang bskur sku gang dri ma dag chu'i lhag ma yar lud pa las mi skyod pa bdag por gyur pa'i rigs lngas dbu brgyan /
hU~M A+o~M swA AMHhA/
A+o~M AHhU~M/
zhes dbang bskur /
mi 'gyur mi rtog nam mkha' lta bu'i sku :
brjod med yul bral sgra las 'das pa'i gsung :
bdag med spros bral chos dbyings rnam dag thugs :
'gyur med lhun grub chos dbyings brtan par bzhugs :
badzra pA Ni sa ma ya tiSh+Tha badzra :
ye shes pa rang la gnyis su med par gyur /
dus gsum sangs rgyas thams cad kyi :
thugs kyi phrin las rdzogs mdzad nas :
gdul bya thar pa'i lam 'god mdzad :
rdo rje can la phyag 'tshal lo :
a ti pU ho :
pra tIts+tsha ho :
zhes pas phyag bya /
sgo lnga'i longs spyod phyi yi mchod pa dang :
dug lnga rnam dag rang byung dag pa'i rdzas :
bde chen rang grol gsang ba'i mchod pa rnams :
gsang ba'i bdag po 'khor dang bcas la 'bul :
A+o~M A ha ra badzra ar+g+haM pra tIts+tsha puSh+pe d+hU pe A lo ke gan+d+he nai bid+yA shab+da pU dzaHho :
zhes mchod /
bcom ldan khro bo'i rgyal po ni //
sangs rgyas kun gyi 'khor los sgyur //
gdul dka' ma lus 'dul ba po /
khro bo'i rgyal la phyag 'tshal bstod //
sangs rgyas kun gyi thugs kyi thugs :
mi phyed rdo rje 'bar ba can :
rab 'jigs sprul pa'i tshogs dang bcas :
gsang mchog 'bar ba'i sku la bstod :
ces pa tsam mam thugs rje'i dbyings nas sogs bstod pa rgyas pa'ang 'grub na bya'o //
rang gi snying gar rdo rje'i lte bar nyi ma la gnas pa'i hU~M yig sngon po /
de'i mthar sngags kyi phreng bas klog phyogs su bskor ba las 'od zer 'phros snang grags dag pa lha sngags su sbyangs par bsam la /
A+o~M nI lAM ba ra d+hA ra badzra pA Ni tsaN+Da ma hA ro Sha Na hU~M phaT:
badzra ga ru DaHtsa le tsa le hU~M phaT:
ces rtsa sngags 'bum phrag gcig bzla /
A+o~M badzra tsaN+Da sarba duSh+TAn ta ka ha na da ha pa tsa hU~M hU~M phaT:
ces pa'ang 'bum du bzla bar bshad do //
yang sngags kyi 'od zer dkar ser dmar nag tu spros pas phrin las bzhi gang 'dod pa de bsgrubs par bsam la dus bzhi dang sbyar nas bzlas pas las de dang de 'grub par 'gyur ro //
phreng ba rak+sha dang lung thang shis /
thun 'jog khar 'khor rnams rang la bsdu /
lha sku mi dmigs par sbyangs te 'od gsal du bcug
/dge ba bsngo /
thun mtshams su yang lha'i nga rgyal dang ma bral bar bya'o //
yang snying ga'i hU~M la sems rtse gcig pas dbugs cha snyoms te hU~M gi bzlas pa zhag nyer gcig tu bzla ba ni yang gsang gi sgrub par bshad do //
rtags ni /
lag tu rdo rje babs pa dang :
gos sngon gyon dang me 'bar dang :
zhes sogs gsungs pa ltar ro //
yang gdon 'dul na /
thugs ka'i rdo rje'i lte bar hU~M/
dbus rwa gnyis kyi sbubs su badzra re re rwa rtse gnyis su phaT re re /
de rnams las 'od zer me'i tshwa tshwa 'phros pa steng 'og tu mched lus kyi nang thams cad gang /
me lce gyen la 'bar bas steng gdon thams cad ded sbyangs bsregs par bsam /
de bzhin du me lce thur du 'bar bas 'og gdon thams cad ded sbyangs bsregs par bsam la /
sngags bzla zhing sbyangs rjes hU~M yig 'od zer lnga ldan tsha grang khams dang sbyar bas lus bsrung bya zhing /
las sbyor gyi kha bsgyur mang du bshad mod 'dir de tsam mo //
thun mtshams su gtor ma 'bul ba ni /
raM yaM khaM gis sbyang /
A+o~M AHhU~M gis ye shes kyi bdud rtsir spel la /
gtor mgron mdun gyi nam mkhar spyan drangs /
A+o~M A ha ra sogs nas shab+da'i bar gyis sngar bzhin mchod /
ma hA pany+tsa a mr-ita khA hi /
ma hA rak+ta khA hi /
zhes pas sman raka phul /
rtsa sngags la /
i daM ba liM ta kha kha khA hi zhes btags pas gtor ma phul la /
sngar bzhin bstod pa'i mthar /
rnam lnga'i mchod pa 'di bzhes la /
khyod kyi thugs rje'i byin rlabs kyis //
phrin las rnam bzhi mthar phyin zhing //
dngos grub rnam gnyis bdag la stsol //
bdag gi lhag pa'i bsam pa rnams //
mthar phyin myur du 'grub par mdzod //
ces gsol /
'dir ma gsung yang 'khor 'jig rten pa rnams la dkar gtor a kA ros phul la /
mchod sbyin gtor ma 'di bzhes la //
zhes pa nas /
yid la 'dod pa kun 'grub mdzod //
ces pa'i bar gyis phrin las gsol ba rnams byas na dmigs phyed cing legs par 'gyur ro //
gang ltar kyang gtor mgron badzra muHsa gshegs su gsol smon lam dang bkra shis bya'o //
!
//gsum pa dbang gi cho ga ni /
sngar bshad pa'i yo byad kyi bsham dang ldan pas /
cho ga gong bshad lta bus bdag mdun mnyam sgrub tu byas nas bzlas pa dang gtor ma 'bul ba gnang ba nod pa rnams sngon du 'gro bas /
slob ma'i bya ba khrus bya /
bgegs bskrad /
chos bshad cung zad sngon du 'gro bas /
phyag na rdo rje la sgrub thabs kyi bka' srol bsam gyis mi khyab pa zhig yod pa las /
'dir slob dpon chen po pad+ma 'byung gnas kyi zab chos thugs gter 'khor 'das rang grol du grags pa /
gnubs nam mkha'i snying po'i sprul pa byang chub gling pa dpal rgyal mtshan gyis dpal thang srin mtsho'i nub bya khyung gi mchu 'dra ba'i brag nas spyan drangs pa'i nang tshan rdo rje gtum po gsang ba'i sgrub thabs zhes bya ba de yin pas /
'di'i byin rlabs dbang bskur zhu ba'i don du maN+Dal phul zhes brda sprad /
slob mas maN+Dal phul nas gsol ba gdab pa 'di'i rjes zlos mdzod byas la /
byang chub rdo rjes sangs rgyas la //
ji ltar mchod cing gsol pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
ces lan gsum /
skyabs sems sdom gzung gi slad du mdun gyi nam mkhar tshogs zhing gsal 'debs pa sogs dmigs pa brda sprad la /
gong du sgrub thabs kyi sngon du bshad pa bzhin nam /
yang na /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma 'thob bar du ni :
skyabs kyi mchog tu gzung bar bgyi :
sngon nas bsags pa'i sdig sgrib bshags :
'gro don sangs rgyas 'thob bya snyam :
smon pa'i byang chub sems bskyed cing :
sems can yongs su smin bya'i phyir :
'jug pa'i byang chub sems bskyed de :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes lan gsum /
ye shes dbab pa ni /
stong pa'i ngang las slob ma hU~M las gsang ba'i bdag po sku mdog mthing nag zhal gcig phyag gnyis spyan gsum pa zhes pa nas /
bskal pa'i me phung 'bar ba'i klong na bzhugs pa /
zhes pa'i bar dang /
de'i dpral bar A+o~M/
mgrin par AH
thugs kar hU~M/
hU~M las 'od zer 'phros pas /
ye shes pa gsang bdag 'khor bcas bsam gyis mi khyab par byon nas khyed rang rnams la sib sib thim par mos mdzod byas la /
rtsa sngags kyi mthar dz+nyA na A be sha ya a AH
zhes btags pa bzla zhing spos rol bya /
de nas sku'i dbang ni /
mdun gyi gsang ba'i bdag po'i sku las sku gnyis pa zhig 'phros pa khyed rang rnams kyi spyi bo nas thim pas lus sku rdo rjer byin gyis brlabs par mos mdzod byas la /
sku rten spyi bor bzhag ste /
A+o~M:
dus gsum sangs rgyas thams cad kyis :
bcom ldan gsang ba'i bdag po la :
sku yi rdo rjer dbang bskur te :
'gro ba 'dul bar rjes gnang ltar :
bu khyod la yang dbang bskur bas :
'jig dral med pa'i sku thob shog :
A+o~M badzra pA Ni kA ya a b+hi Shiny+tsa A+o~M:
zhes dbang bskur /
sku yi sgom thabs legs par bslab :
rgyan dang lag cha rdzogs par gtad :
ces gsungs pas /
gsang ba'i bdag po'i mngon rtogs sngar phog pa ltar rnam pa gsal ba dang nga rgyal la gnas par mdzod cig byas la /
rgyan gtod pa ni /
dur khrod kyi chas rnams bskon te rtsa ba'i sngags brjod pa nyid do //
'dir rgyan dar sngon po'i stod g.yogs la mdzad pa'ang 'dug mod /
gzhung tshig gi nus pa dang gong ma rnams snga ma ltar mdzad pa bzhin 'thad dam snyam mo //
lag cha gtod pa ni /
rtsa sngags kyi mthar A+o~M ma hA badzra hU~M:
zhes lag g.yas su rdo rje gtad la gsor /
de bzhin tu A+o~M badzra g+haN+Te a :
zhes g.yon du dril bu gtad la dkrol du gzhug
/gos sngon bgo zhing rdo rje gzung :
sku yi nga rgyal 'bral mi bya :
zhes pas /
dam tshig tu gos sngon bgo ba dang phyag mtshan rdo rje 'chang zhing lha sku'i nga rgyal dang mi 'bral ba la slob bo //
de ltar sku'i dbang thob pas lus kyi sdig sgrib dag
/bar chad zhi /
lus lha sku sgom pa la dbang /
gsang ba'i bdag po'i sku dang dbyer med du gyur pa'o //
zhes brjod /
de nas gsung gi dbang ni /
khyed rang dang mdun gyi gsang bdag gnyis ka'i thugs kar rdo rje'i lte bar nyi ma la gnas pa'i hU~M yig sngon po /
mdun bskyed kyi thugs ka'i hU~M la rtsa ba'i sngags kyis g.yas su bskor ba gsal btab /
slob dpon la mos gus dung byas pas slob dpon gyi thugs nas 'od zer 'phros /
mdun bskyed kyi thugs rgyud bskul /
thugs ka'i sngags phreng las sngags phreng gnyis pa mched /
zhal nas thon /
khyed rang gi zhal du zhugs snying ga'i sa bon gyi mthar 'khod par gyur /
yang slob dpon gyi thugs ka nas 'od zer 'phros /
phyogs bcu'i sangs rgyas dang byang chub sems dpa' thams cad kyi thugs ka nas gsung gi rig sngags thams cad gsang ba'i bdag po'i sngags kyi rnam par spyan drangs /
khyed rang gi snying ga'i yig 'bru rnams la thim pas gsung rdo rjer byin gyis brlabs par mos mdzod byas la /
sngags byang mgrin par bzhag ste /
A:
dus gsum sangs rgyas thams cad kyis :
bcom ldan phyag na rdo rje la :
gsang sngags bdag por dbang bskur cing :
bstan pa sgrog par rjes gnang ltar :
bu khyod la yang dbang bskur bas :
gsung gi rdo rjer khyod 'grub shog :
A+o~M nI lAM ba ra d+hA ra badzra pA Ni wA ka a b+hi Shiny+tsa hU~M:
zhes dbang bskur /
sngags kyi sgra dang don rnams bshad :
'od zer 'phro 'du'i dmigs pa bstan :
zhes pas snying gar 'khod pa'i sngags phreng rnams las 'od zer me'i tshwa tshwa lta bu 'phros pas /
nad gdon sdig sgrib thams cad bsregs shing sbyangs par mos nas 'di'i rjes zlos mdzod byas la /
sngags le tshan gnyis kyi rjes zlos lan gsum byed du 'jug
/nor bu bcang zhing gsang sngags dag :
khong gi dbugs bzhin bgrang bar bya :
zhes pas dam tshig tu /
nor bu zhes pa phreng ba ste lung thang ngam rak+sha'i phreng ba bcang zhing /
sgra grags sngags kyi rang bzhin dang dbugs 'byin 'jug thams cad kyang grags stong sngags kyi de nyid du shes pas sngags bzla ba la bslab bo //
de ltar gsung gi dbang thob pas /
ngag gi sdig sgrib dag
/bar chad zhi /
ngag sngags bzla ba la dbang /
gsang ba'i bdag po'i gsung dang dbyer med du gyur pa'o //
thugs kyi dbang ni /
slob dpon la mos gus dung byas pas /
slob dpon gyi thugs ka nas 'od zer 'phros /
mdun bskyed dang phyogs bcu'i sangs rgyas dang byang chub sems dpa' thams cad kyi thugs gnyis su med pa'i ye shes rnams phyag mtshan rdo rje'i rnam par spyan drangs /
khyed rang gi snying ga'i hU~M la sib kyis thim pas thugs rdo rjer byin gyis brlabs par mos mdzod byas la /
thugs rten rdo rje snying gar bzhag ste /
hU~M:
dus gsum sangs rgyas thams cad kyis :
bcom ldan lag na rdo rje la :
gsang chen don dam dbang bskur cing :
gsang ba'i brda don rjes gnang ltar :
bu khyod la yang dbang bskur bas :
thugs kyi rdo rje'i don rtogs shog :
A+o~M badzra tsaN+Da ma hA ro Sha Na tsit+ta a b+hi Shiny+tsa hU~M:
zhes dbang bskur /
thugs kyi gsang ba legs par bstan :
rdo rje'i chos bdun go bar bshad :
ces pas gsang ba'i bdag po'i thugs rnam par mi rtog pa'i ye shes spros bral 'gyur ba med pa de bzhin nyid kyi ngang la mnyam par zhog mdzod /
de ni rdo rje'i chos bdun gyis mtshon pa ste /
de yang mi chod pa /
mi shigs pa /
bden pa /
sra ba /
brtan pa /
thams cad du thogs pa med pa /
thams cad du ma pham pa'o //
zhes pas rnam par mi rtog pa'i ye shes de ni rkyen gang gis kyang mi g.yo zhing mi 'gyur ba'i don no //
rtog med ting 'dzin mi g.yo bas :
'gyur med rdo rje'i don la 'bad :
rang rig chos skur la bzla 'o :
zhes pas /
dam tshig tu kun rdzob rnam 'gyur rnam shes kyi yul thams cad don dam gnas lugs ye shes kyi rgyas btab ste /
rang rig 'gyur med rang bzhin gyis rnam par dag pa de nyid glo bur 'khrul pa'i dri ma dang bral ba chos kyi skur la bzla ba la bslab bo //
de ltar thugs kyi dbang thob pas /
yid kyi sdig sgrib dag
/bar chad zhi /
yid chos nyid kyi don sgom pa la dbang /
gsang ba'i bdag po'i thugs dang dbyer med du gyur pa'o //
rtsa ba'i gzhung las ma bshad kyang 'dir gtor dbang byed pa'i phyag len ltar na /
gtor ma 'di nyid bcom ldan 'das gsang ba'i bdag po phyag na rdo rje dngos su mos /
de la mos gus dung byas pas /
khyed rang gi spyi bor byon rgyud byin gyis brlabs pa yin snyam pa mdzod /
gtor ma spyi bor bzhag la /
bka' bsgo zhing rol mo'i sgra dang bcas pas sngags nyid drag tu brjod /
mthar gtor ma'i lha 'od du zhu nas khyed rang la thim pas gsang bdag dngos su gyur pa yin snyam pa gyis /
zhes brjod /
gtor dbang byed mi byed gang gi tshe yang /
slob ma gsang bdag tu gyur par mos pa la mchod bstod brtan bzhugs bkra shis kyi mnga' gsol rnams bya zhing /
mthar gtso bos ji ltar sogs dang /
maN+Dal dang /
deng nas brtsam ste sogs spyi dang 'dra /
rjes chog mchod bstod bzod gsol gshegs bsdu smon lam shis brjod rnams bya'o //
snga 'a~Xgyur zab gter gsang bdag gi
/sgrub thabs thogs me~Xd nus mthu'i dbang //
rdo~X rje~X 'dzin pa'i bka' srol bzhin //
nyung gsal snying por dril ba lags //
phyag rdor gsang sgrub byang chub gling pa'i gter ma'i sgrub thabs dbang dang bcas pa'i le tshan no ///
/
