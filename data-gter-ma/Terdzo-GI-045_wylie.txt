@#//
zab pa skor bdun las /
dmod pa drag sngags kyi dkyil 'khor du dbang bskur ba'i cho ga phyag bzhes bzhin bkod pa drag sngags bcud kyi zhun thigs zhes bya ba bzhugs so //
na maHshrI gu ru bA la ba te /
gzhi grol ka dag dbyings khyab mun pa ches //
gzhi snang ru dra'i sde dpung bcom pa las //
glo bur 'khrul pa zlog pa'i dmod mthu can //
bla ma dpal chen gsang ba'i bdag pos skyongs //
spyi bka' kun la grags mod kyang //
sgos bka' sngon chad ma byon pa //
rgyud kyi khungs dang grub thob kyi //
brgyud pa zab khyad ldan 'di 'o //
shin tu dkon pa'i zur bka' khyad par can 'di nyid sgrub pa la gsum /
sngon 'gro
/dngos gzhi /
rjes so //
dang po ni /
gnas dben par rten dang bkod pas mdzes pa la stegs bur ras bris kyi dkyil 'khor bkram /
ma 'byor na maN+Dal la 'bru nag gi tshom bu lha grangs bkod pa'i dbus su many+dzi la bum pa bcud ldan mgul chings mthing ga kha rgyan gzungs rdor bcas bkod /
mdun du dmod pa drag sngags kyi dkyil 'khor lha tshogs rnams kyi tsakli /
g.yas g.yon du dbu rgyan /
rdor dril /
sngags byang dang rak+sha'i phreng ba /
dpal dang dur khrod kyi chas phyogs bsdus /
rgyab tu sman raka gtor gsum /
nyer spyod bskor bsham /
las bum /
mig dar me tog
/sgrol phur /
sngon gtor tshogs rdzas sogs mkho ba'i yo byad rnams tshogs par bya'o //
dbang don dkyil 'khor sgrub pa ni /
gsol 'debs rigs sngon du 'gro bas /
zab bdun spyi ltar sgrub khog dkar gtor skyabs sems yan lag bdun pa kha bsgyur can /
bgegs gtor btang zhing sngon 'gro'i spyi chings ltar bgegs bskrad nas ting 'dzin rnam gsum btang /
de nas rang gzhung gi lha bskyed dang /
gnas gsum byin rlabs nas bstod pa'i bar la zur gsal kha skong byang bu sbyar /
bzlas dmigs spyi ltar gsal btab la drag sngags rtsa ba'i snying po ci 'grub bzla /
bum bzlas stong tshigs 'od zhu rnams spyi dang mthun /
las bum du bdud rtsi 'khyil ba lta bu'i bskyed bzlas bya /
gter srung gtor 'bul /
tshogs byin rlabs nas bsgral bstab yan song nas rig me dor la gnang ba nod do //
gnyis pa dbang dngos la gnyis /
'jug pa dang /
dbang dngos so //
dang po ni /
slob ma rnams las chus khrus bya /
bgegs gtor btang la bka' bsgo mtshams gcod bya /
maN+Dal bkye bsdu dang sems bskyed gsal btab nas /
mtshams sbyor khyad par /
de'ang gsang sngags snga 'gyur ba la yongs su grags pa'i rgyud sde dang sgrub sde gnyis kyi phyi ma la sgrub pa chen po sde brgyad dang /
de la'ang dkyil 'khor gcig tu sgrub pa dang bye brag so sor sgrub pa'i rgyud lung man ngag ring brgyud bka' ma dang /
nye brgyud gter ma dang /
zung 'jug snyan brgyud kyi bka' srol las byon pa mang du mchis pa rnams kyi nang nas /
'jig rten pa'i sgrub lugs gnyis kyi ya gyal dmod pa drag sngags skor la /
shel phreng dkar po sku rgyud /
drag sngags 'dus pa gsung rgyud /
tsit+ta dmar 'byin thugs rgyud /
gter mdzod chen po yon tan rgyud /
las mtha' sna tshogs phrin las kyi rgyud sogs drag sngags spyi'i rgyud dang /
sngags bdag dregs pa bco brgyad so so'i sgos rgyud mtha' yas pa bzhugs pa rnams rig 'dzin chen po shAn+tiM gar+b+ha la bka' babs pas bstan srung drag po'i phrin las thams cad dregs pa'i srog dang 'phrog thabs kyi gnad gnyis su bsdus te gtan la phab /
de las sangs rgyas kun dngos gu ru rdo rje thod phreng rtsal gyis gsan pa'i tshul bstan te bod du chos rgyal yab sras gtsor gyur skal ldan rje 'bangs spyi dang khyad par bka' babs las can snying gi bu dgu'i nang tshan pa gor bai ro tsa na la rgyud dang gdams skor rdzogs par gnang pa /
thugs nyams su bzhes pas thun mong gi dngos grub bden tshig dang dmod pa grub /
mchog gi dngos grub ye shes kyi spyan dang ldan cing zag med 'ja' lus rdo rje'i sku brnyes /
gdams skor rnams gsang bdag ye shes mtsho rgyal gyis bka'i bsdu ba mdzad de phyi rabs gdul bya'i don du gter kha zab mo mang du sbas pa las /
skabs su babs pa 'di ni lha sras rnam rol sprul pa'i gter chen o rgyan mchog gyur gling pas 'og min gsung gi 'khor lo karma'i gnas dang ye rgyal nam mkha' mdzod kyi gsang mdzod chen mo nas spyan drangs pa'i thugs dam zab pa skor bdun gyi chos sde /
byang bu lnga skor gyi gdams pa la rtsa ba dang yan lag gi chos sde gnyis su bzhugs pa'i nang tshan yan lag gi skor /
dmod pa drag sngags kyi dkyil 'khor sgos su sgrub pa'i smin byed zab mo bsgrub pa la sogs kyis mtshams sbyar nas maN+Dal 'bul gzhug
/sa phyogs 'di 'og min gsang chen rol pa'i dur khrod gnas khang mthing nag gru gsum 'bar ba'i gzhal med khang du slob dpon dkyil 'khor gyi gtso bo dang dbyer med pa /
khyed rang yang dpal chen stobs ldan nag po rtsa ba'i lha zhal gcig phyag gnyis pa'i rnam pas 'khod par mos shig
/mtshams sbyor spyi ltar byas la /
oM tsak+Shurban+d+ha bA ra ma NA ya hU~M gis mig dar 'ching /
A khaM bI ra hU~MHgis me tog gtad /
snyim pa me tog gis bkang ba'i thal mo sbyor la gsol ba 'debs pa 'di'i rjes zlos mdzod /
he ru ka dang gnyis med pa'i :
rdo rje slob dpon dgongs su gsol :
khrag 'thung chen po'i dkyil 'khor du :
bdag nyid gzhug par mdzad du gsol :
lan gsum /
zhes zhus pa la gnang ba bstsal zhing dam tshig bsgrag pa 'di la gsan 'tshal /
ho :
he ru ka yi grong khyer du :
zhugs pa bskal pa du mar min :
de bas khyod zhugs dngos grub thob :
dam tshig rigs rnams thub par gyis :
rgyud rnam par dag par bya ba'i slad du bla ma dkyil 'khor gyi lha rtsa gsum rgyal ba mkha' 'gro chos skyong gi tshogs rnams sprin gtibs pa ltar bzhugs pa'i spyan sngar bdag gzhan 'gro ba ma lus pa thams cad snying po byang chub la mchis kyi bar du skyabs su 'gro ba'i mos pas 'di'i rjes zlos /
na mo :
bdag sogs sems can sdug bsngal grol don du :
byang chub bar du skyabs su bzung ba'i gnas :
bla ma he ru ka dpal dkon mchog gsum :
yi dam mkha' 'gro'i tshogs la skyabs su mchi :
zhes lan gsum /
nam mkhas khyab pa'i sems can 'khor ba'i sdug bsngal las ma bsgral ba thams cad bcom ldan 'das dpal chen stobs ldan nag po'i go 'phang mchog tu bsgral bar bya'o snyam du smon pa dang /
de'i ched du dkyil 'khor gnyan po 'dir zhugs shing lam rim pa gnyis nyams su len par bgyi'o snyam pa'i 'jug pa byang chub mchog tu sems bskyed cing tshad med pa bzhi'i ting nge 'dzin la blo sbyong ba 'di'i rjes zlos /
bdag ni sngon gyi rgyal ba'i mdzad pa bzhin :
sems can kun gyi don rab brtson par bya :
sems can ma brgal bsgral dang ma grol sgrol :
sems can dbugs dbyung mya ngan 'das 'god 'jug :
'gro rnams bde ldan sdug bsngal bral ba dang :
'phags pa'i bde thob btang snyoms la gnas shog :
ces gsum /
tshogs zhing de dag gi spyan sngar gsag sbyong spel gsum gyi snying por gyur pa yan lag bcu pa tshig gi rjes su don dran pa'i bsgom don gsal thobs la 'di'i rjes zlos /
phyogs bcu'i rgyal ba sras bcas 'dir byon la :
'pho 'gyur 'bral med klong du bzhugs su gsol :
ye nas rnam dag ngang du phyag 'tshal lo :
chos nyid rnam rol mchod sprin rgya mtshos mchod :
ma rig sdig pa'i las bgyis mthol lo bshags :
dbyings rig 'du 'bral med la yi rang ngo :
khyab brdal phyogs lhung bral ba'i chos 'khor bskor :
dus gsum rtag par mya ngan mi 'da' bzhugs :
dmigs med dge tshogs mkha' mnyam 'gro la bsngo :
rdo rje sems dpa'i go 'phang thob par shog :
ces gsum /
rdo rje rtse gcig pa'i phyag rgya dang bcas te rtsa ba dang yan lag gi dam tshig tshul bzhin blangs nas bsrung snyam pas 'di'i rjes zlos /
he ru ka dpal bla ma dgongs :
bde gshegs rigs mchog chen po yi :
sku yi dam tshig rnam pa gsum :
bde gshegs gsung gi dam tshig gnyis :
gsang ba bcu la sogs pa yi :
rtsa ba'i dam tshig bdag gis bsrung :
nyi shu rtsa lnga yan lag sogs :
dpal chen bla mas gang bsgos pa :
srog gi phyir yang mi gtang bsrung :
lan gsum /
dam bsgrag pa ni /
rdo rje dang bcas pa'i phreng ba spyi bor bzhag la /
ho :
rigs kyi bu khyod deng phyin nas :
rdo rje slob dpon nga yin gyis :
he ru ka dpal blta bar gyis :
nga la brnyas par ma byed cig :
bdud rtsi'i dam chu sbyin la /
ho :
'di ni dam tshig rdo rje'i chu :
dam bsrungs rdo rje sems dpa' ste :
khyod kyi snying la yang dag gnas :
ye shes bskyed cing lam sna 'dren :
ma bsrung yak+sha nag por 'gyur :
snying khrag 'thung zhing dmyal bar ltung :
de phyir dam tshig thub par gyis :
sa ma ya b+hak+Sha si hU~M:
rdo rje snying gar bzhag la /
hU~M:
'di ni gsang ba ches gsang ba :
bla med yang gsang byin rlabs te :
dam tshig nyams la smra mi bya :
dbang ma thob la'ang de bzhin te :
dad mi ldan la'ang ma yin no :
gsang ba dam pa thub par gyis :
khyod kyis snying nas bro bor cig :
ces bsgos pa las mi 'da' ba'i blos rdo rje'i bro bor ba 'di'i rjes zlos /
i dan na ra kan badzra sa ma ya tiSh+Than+tu :
dbang gi gzhi 'god cing ye shes pa dbab pa'i slad du sgo gsum gyi gnad gcun la dmigs pa 'di bzhin du mdzod cig
/slob dpon dkyil 'khor gyi gtso bo he ru ka'i thugs ka'i hU~M las 'od zer 'phros /
khyed rang gi ma dag pa'i phung khams skye mched thams cad mi dmigs te stong par sbyangs /
stong pa'i ngang las pad+ma nyi zla dang dregs pa pho mo'i gdan gyi steng du khyed rang gi sems nyid hU~M las rdo rje hU~M gis mtshan pa las /
skad cig gis khyed rang dpal chen stobs ldan nag po mig sman gyi mdog can g.yas rdo rje rtse dgu
/g.yon lha klu'i tsit+ta bsnams pa /
'bar ba'i gar dgu dang ldan cing dpal dang dur khrod chas kyis brgyan pa /
yum 'byung lnga'i bdag mo phyag g.yas 'degs shing g.yon gnon pa'i tshul can dang 'khril ba /
zhabs 'dor thabs me phung 'bar ba'i klong na bzhugs pa'i gnas gsum du oM AHhU~M gsum gyis mtshan pa las 'od zer 'phros /
dkyil 'khor gyi lha'i thugs rgyud bskul bas gnas gsum nas sku phyag rgya /
gsung yig 'bru /
thugs phyag mtshan gyi tshogs char babs pa ltar byon nas khyed rang gi lus phyi nang khengs /
gnas gsum gyi yig 'bru la thim pas sku gsung thugs kyi byin rlabs pheb par mos shig
/snying po'i gsham du /
dz+nyA na A be sha ya a AH
zhes brjod la rol mo dang spos sbyor bya /
ye shes pa'i byin rlabs byang chub ma thob bar brtan par byas par mos shig
/tiSh+Tha badzra /
zhes rdo rje dang me tog spyi bor bzhag la brtan par bya /
'grim dkyil 'du byas la /
ho :
he ru ka yi pho brang 'dir :
dpal chen po rnams dngos su bzhugs :
khyod kyis 'brel pa brtag pa'i phyir :
rig pa'i me tog lha la 'bul :
'brel ba gang yod mthong bar 'gyur :
sngar byin pa'i me tog de nyid rang rigs kyi lha la 'bul ba'i mos pas 'di'i rjes zlos dang bcas te 'dor bar zhu /
ho :
he ru ka yi lha tshogs rnams :
so sor dbye ru mi 'tshal yang :
ye shes so sor snang ba yi :
dpal chen he ru ka dpal tshogs :
bdag ni gang du 'brel pa yi :
dpal chen po yis rjes su zungs :
puSh+pe pra tIts+tsha ho :
zhes 'dor du gzhug la gsang mtshan gdags /
me tog dbang rtags cod pan gyi tshul du slar spyi bor bcings par mos shig
/hU~M:
sngon nas 'brel ba'i lha mchog la :
rig pa'i me tog phul ba yi :
byin rlabs bsam mi khyab pa ste :
rang rig lha dang ngo 'phrod de :
sku gsung thugs kyi dngos grub thob :
puSh+pe gr-ih+Na i maM satwa ma hA bA la :
zhes me tog spyi bor bzhag
/ma rig pa'i sgrib g.yogs mig dar dang lhan cig bsal bar mos shig
/he ru ka dpal deng khyod kyi :
mig 'byed par ni brtson par mdzad :
phye bas thams cad mthong 'gyur te :
ye shes mig ni bla na med :
oM dz+nyA na tsak+ShuHpra be sha ya phaT:
ces thur mas gdong bsal /
dkyil 'khor lta bar bskul ba ni /
hU~M:
rigs kyi bu rnams legs par gson :
he ru ka dpal grong khyer 'di :
lan gcig mthong ba tsam gyis kyang :
bskal par bsags pa'i sgrib pa 'dag :
de bas dkyil 'khor bzang por ltos :
mthong na ngo mtshar e ma ho :
hoH
rigs kyi bu rnams legs par nyon la ltos shig
/'di na ras bris dang bum pa dang ting 'dzin sprul pa'i dkyil 'khor dbyer med dpal chen po'i grong khyer mngon sum du gsal ba 'di ni mtshon byed kyi dpe tsam las mi 'dug gi
/mtshon bya rang rig lhun gyis grub pa'i bcom ldan 'das dpal chen stobs ldan nag po'i dkyil 'khor gsal rdzogs su bzhugs pa mngon sum du mthong ba'i mos pa mdzod cig
/nang 'jug dkyil 'khor ba la gsol ba gdab pa ni /
ho :
'dus pa'i gtso bo stobs ldan nag po che :
skal par ldan pa'i slob ma deng byung gis :
dkyil 'khor lha tshogs thugs rjes bzung du gsol :
myur ba nyid du smin grol dngos grub stsol :
ces gsol ba btab pas gnang ba bstsal par bsam /
khyed rang rnams las kyi rdo rje'i phyag gi rdo rjes khrid de dkyil 'khor gyi sgo bzhi nas lha tshogs kyi zhabs la phyag 'tshal ba'i mos pas thal mo sbyor la 'di'i rjes zlos /
hU~M:
rang byung ye shes dkyil 'khor du :
rang rig lha dang dbyer med du :
gus pas phyag 'tshal bdag nyid kyis :
rigs kyi dngos grub thob par shog :
a ti pU ho :
zhes phyag byas la /
lha rnams 'dzum pa'i mdangs bcas pas :
gnas gsum 'od 'phros dngos grub bstsal :
pra ti pU ho :
a la la ho :
oM AHhU~M:
de dag gis 'jug pa'i chos rnams grub pa lags /
gnyis pa dbang dngos ni /
mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
bla ma he ru ka dpal dgongs :
smin cing grol ba mthar phyin phyir :
bum pa'i dbang mchog bstsal ba dang :
rjes gnang rigs kyang bstsal du gsol :
lan gsum /
bla ma dang dkyil 'khor gyi gtso bo dbyer med pa'i thugs ka nas 'od zer 'phros /
gdan gsum tshang ba'i dbang gi lha nam mkha' gang ba spyan drangs pa rnams kyis bkra shis pa'i rnam pa du ma dang ldan pas rdo rje'i bum pa ye shes bdud rtsi'i rgyun gyis gang ba mi bskyod pa'i ngo bos dbang bskur bstsal ba'i mos pa mdzod cig
/rnam bum thogs la /
hU~M:
mtha' grol ye shes bum pa ru :
dpal chen phyag rgya'i sku dang ldan :
snang stong zung 'jug ye shes chus :
bskyed rim gsal phyir dbang bskur ro :
rtsa sngags /
a b+hi Shiny+tsa hU~M:
rin chen 'byung ldan gyi ngo bo cod pan dbu la bcings par mos shig
/hU~M:
rgyal ba kun gyi cod pan ni :
ye shes lnga las rnam par grub :
dug lnga rnam par dag pa yi :
khro bo'i rgyal por dbang bskur ro :
oM rat+na sam+b+ha ba rat+na mu kuT a b+hi Shiny+tsa hU~M:
'od dpag med kyi ngo bo rdo rje lag g.yas su gsor cig
/hU~M:
rgyal ba kun gyi ye shes che :
gzhom gzhig med cing dug lnga 'joms :
thabs kyi rang bzhin rdo rje che :
kun tu gsor phyir dbang bskur ro :
pad+ma a mrita b+ha wa badzra a d+hi pa ti satwaM a b+hi Shiny+tsa hU~M:
don yod grub pa'i ngo bo dril bu lag g.yon gyis dkrol nas dku la brten par gyis shig
/hU~M:
sangs rgyas kun gyi gsung dbyangs ni :
rgyun mi chad cing rgya che ba :
so sor ma 'dres kun tu rig :
shes rab dril bu'i dbang bskur ro :
oM karma a mo g+ha karma g+haN+De a b+hi Shiny+tsa hU~M:
rnam par snang mdzad kyi ngo bo ming gi dbang bskur byin par mos shig
/hU~M:
rdo rje sems dpa' ming che ba :
ye shes ye shes rnam par ldan :
sa gsum kun tu grags gyur pa'i :
rdo rje'i ming gi dbang bskur ro :
oM sarba ta thA ga ta bai ro tsa na rdo rje stobs mchog rtsal d+hA ra a b+hi Shiny+tsa hU~M:
rdor dril lhan cig spyi bor 'khrol /
des rig pa'i dbang lnga thob /
nyon mongs pa lnga sbyang /
phung po lnga sgrib bral du byas /
rigs lnga'i sa bon gsos btab ste go 'phang gi chos rgyud la bzhag pa yin no //
rjes 'brel du sku gsung thugs kyi dbang bskur ba la /
dkyil 'khor lha rnams las so so'i ye shes kyi sku gnyis pa re 'phros nas khyed rang lhar gsal ba la thim par mos shig
/gtso bo'i tsakli spyi bor bzhag
/'khor rnams spyi bor bzhag cing lag par gtad la /
hU~M:
bcom ldan dpal chen stobs ldan nag po ni :
sogs gter gzhung ltar tshang ba brjod /
de ltar lus la lha sku phyag rgyas dbang bskur pas /
snang stong chu zla lta bu'i bskyed rim bsgom pa dang /
dregs pa can rnams bran du khol ba'i nus pa thob pa yin no //
slob dpon gyi thugs ka nas sngags kyi phreng ba 'phros khyed rang lhar gsal ba'i zhal du zhugs /
thugs kar nyi steng hU~M yig gi mthar 'khod pa'i mos pa dang bcas te 'di'i rjes zlos /
phreng ba sbrel la /
oM badzra sarba duSh+TAn hU~M phaT:
lan gsum /
phreng ba sngags byang mgrin par bzhag ste dbang bskur bas de nyid brtan par byas pa'i mos pa mdzod /
hU~M:
rgyal ba kun gyi gsung dbyangs gnad :
gcig tu bsdus pa drag po'i sngags :
gzhom med rdo rje'i sgra dang ldan :
dpal chen gsung gi dbang thob shog :
rtsa sngags mthar /
wA ka a b+hi Shiny+tsa hU~M:
des ngag la rdo rje'i dbang bskur pas /
bsnyen sgrub las sbyor gyi bzlas brjod bya ba dang /
drag sngags kyi nus mthu thogs pa med par 'grub pa yin no //
rang rig zang thal 'od du gsal ba thabs he ru ka
/ngo bo stong nyid spros dang bral ba shes rab dbyings phyug ma /
gdod nas 'bral med zung du 'jug pa rang babs kyi gnas lugs su shes par gyis la mnyam par zhog cig
/rdor dril snying gar 'jog cing lag tu gtad la /
hU~M:
rgyal ba kun gyi ye shes thugs :
rang rig rang gsal rang la gnas :
gnyis su med la ci yang 'char :
thabs dang shes rab zung du 'jug :
spros bral thugs kyi dbang bskur ro :
rtsa sngags mthar /
tsit+ta a b+hi Shiny+tsa hU~M:
des ni yid la lta ba'i rtsal dbang bskur pas /
rig stong ka dag gi dgongs pa stong srog gcig car du 'phrog pa'i rtsal chen rdzogs par 'gyur ro //
dpal gyi chas bcu dang dur khrod kyi chas brgyad sku'i gnas so sor bgos par mos shig
/tsakli gnas so sor bgo tshul byas la /
hU~M:
ye shes bsam gyis mi khyab pa :
che btsan 'gran zla med pa'i rgyan :
dpal dang dur khrod chas rnams kyis :
sku la brgyan pas mnga' gsol lo :
shrI he ru ka gu Na a b+hi Shiny+tsa hU~M:
yon tan drag po'i chas chen rnams kyis mnga' gsol bas 'khor 'das kyi zhing na che btsan 'gran zla dang bral bar gyur pa yin no //
sman raka gtor gsum lag tu gtad la /
hU~M:
sman raka gtor gsum mchod pa'i rdzas :
dam rdzas rnams kyis dbang bskur bas :
lha rnams sgom sgrub bsnyen pa dang :
las sbyor byed pa'i dbang thob shog :
shrI he ru ka karma a b+hi Shiny+tsa hU~M:
sgrol phur gtad la /
hU~M:
snying rje'i srog dang ldan pa yi :
gsal ba gsum gyi ting 'dzin ldan :
dgongs pa gsum dang ldan pa yis :
dgra bgegs bsgral ba'i dbang thob shog :
drag sngags so lnga brjod /
phrin las kyi rjes su gnang ba thob pas bsnyen sgrub mchod bstod las sbyor spyi dang /
khyad par rdzong 'phrang srog gi gnad dang ldan pas drag po mngon spyod kyi las rab 'byams la mthu thob pa yin no //
des bum pa'i dbang thob /
lus kyi sgrib pa dag
/lam bskyed rim bsgom pa la dbang /
'bras bu sprul pa'i sku thob pa'i skal pa can du byas pa yin no //
bla ma he ru ka yab yum gyi byang sems thod pa'i bdud rtsi dang ro gcig tu 'dres /
lce thog tu bzhag pas rtsa khams thams cad gang /
bde drod 'phel zhing lus sems bde bas khyab par gyur /
bdud rtsi khar sbyin la /
hU~M:
thabs shes yab yum mnyam sbyor ba'i :
dga' ba bzhi po skyed mdzad pa :
dus gsum rgyal ba'i byang sems dbang :
'di myong bde chen ye shes rgyas :
oM ma hA su kha ho :
des gsang ba'i dbang thob /
ngag gi dri ma dag
/lam rtsa rlung bsgom pa la dbang zhing 'bras bu longs sku thob pa'i skal pa can du byas pa yin no //
dkyil 'khor lha'i thugs ka nas rig ma lang tshos brgyan pa 'phros /
'du shes gsum ldan gyis snyoms par zhugs pas dga' ba bzhi'i ye shes rgyud la skyes par gyur /
rig tsaka gtad la /
hU~M:
'di ni gsang chen rgyal ba'i lam :
bde chen ye shes don rtogs phyir :
dga' chen lha mo 'di longs la :
mnyam sbyor bde chen ye shes rgyas :
ma hA mu drA b+hany+dza mok+Sha :
des shes rab ye shes kyi dbang thob /
yid kyi dri ma dag
/lam bde stong bsgom pa la dbang zhing /
'bras bu chos kyi sku 'grub pa'i skal pa can du byas pa'o //
rang gi sems nyid ma bcos pa 'di ka dpal he ru kar ngo shes pas gang shar gyi ngo bo la bcos bslad med par zhog cig
/hU~M:
lta ba rang lugs ngang du bzhag :
sgom pa byar med ngang du gnas :
spyod pa spang blang bral ba yin :
'bras bu re dogs med par 'grub :
d+harma d+hA tu :
des tshig dbang rin po che thob /
bag nyal gyi sgrib pa rnams dag
/lam rdzogs chen bsgom pa la dbang /
'bras bu ngo bo nyid sku 'grub pa'i skal pa can du byas pa'o //
shis pa brjod cing me tog 'thor ro //
gsum pa rjes ni /
de rnams kyis dpal chen stobs ldan nag po'i dkyil 'khor chen po'i dbang bskur legs par grub pa yin pas sogs kyis mtshams sbyar la dam tshig khas blang /
gtang rag maN+Dal sogs dbang rjes spyi ltar bya /
slob dpon gyis tshogs la rol zhing lhag ma gtang ba sogs mjug gi spyi chings ltar la /
rta bro'i rjes mchod bstod byas nas dngos grub blang /
nongs bshags bya /
dkyil 'khor ras bris sogs rten yod na brtan bzhugs bya /
bdag bskyed bsdu ldang /
bsngo smon shis brjod kyi bar mtha' rgyas su bya'o //
bden tshig dmod pas bstan dgra'i mthu dpung gzhom //
phyag rgya'i dngos grub don gnyis mtha' ru phyin //
dpal chen stobs ldan nag po'i gsang gsum dang //
dbyer med rdo rje'i gsang mdzod 'dzin par shog
/ces pa'ang 7sprul pa'i gter chen nyid kyis bka' yis rjes su gnang zhing sras yum zung gi dgongs bzhed skong ba dang /
zab chos khyad par du 'phags pa la zhabs tog tu 'gyur ba'i 'dun pas pad+ma gar dbang blo gros mtha' yas kyis /
gter chen bla ma'i phyag bzhes ji lta bar shrI de bI ko Ti'i yang snying tsa 'dra rin chen brag gi sgrub gnas su sbyar ba dge legs 'phel ///
/
