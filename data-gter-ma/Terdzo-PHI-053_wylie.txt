\u0f01\u0f83:
bla ma dgongs pa 'dus pa las :
phyogs ngan gnod byed kun thub ces bya ba bzhugs so :
phan byed las phran gyi kun thub drug go
/
\u0f88\u0f88\u0f88\u0f88\u0f88\u0f88
na mo gu ru d+he wa DA ki nI hU~M:
bla med thar pa'i lam mchog la :
bsgrod par byed pa'i skyes bu rnams :
'gyur med brtan pa ma thob bar :
kun rdzob dag la rag las shing :
kun rdzob bden pa mi bslu bas :
kun rdzob bden pa srung ba gces :
dper na 'du 'tshogs khang bu bzhin :
ye yod ma yin ltar snang las :
bde sdug du ma 'byung la ltos :
de phyir 'di don brtson pa gces :
sA mA yA:
skyes bu gang dag phyogs su don gnyer du 'gro bar 'dod pas :
gro shog dar ras la sogs gang 'dzom la dri bzang po'i khu bas phyogs ngan la sogs pa'i gnod byed kun thub par byed pa'i tsakra dpe'u chung ltar bris te :
rma bya'i mdongs dang :
gzig mo byi thur :
dung srin med kyi sho :
gri lcags kyi byang bu mig dgu pa dang lhan cig tu dar sna lngas dril cing :
gza' dar zhing skar ma smin drug la bab pa'i tshe :
spyi gzhung dang mthun pa'i rab gnas bya :
tsakra'i sngags rnams brgya rtsa re bzlas la rab gnas bya :
me tog 'thor :
shis pa brjod :
grub na :
bla ma yi dam mkha' 'gro'i mchod gtor dang bsnyen pa ci lcogs bya :
de nas tsakra rdzas bcas gzhan gyi lag ma brgyud par zhing lpags kyi khud du dril nas rang gzhan gang bsrung bar 'dod pa'i mchan khung g.yon du bcangs pas :
tsakra rdzas bcas dang ma bral gyi bar du dus tshod gnas skabs gang gi tshe :
phyogs mtshams gang 'gro yang :
phyogs ngan 'dre lnga la sogs pa dang :
sde brgyad kyi gdon sna gang dang gang gis kyang mi gnod cing :
gnod pa thams cad dang bral nas :
don 'bras 'grub par 'gyur ba la sogs yon tan du ma dang ldan par 'gyur ro :
skal ldan las can gcig dang 'phrad par shog :
sa ma ya :
rgya rgya rgya :
sbas rgya :
gtad rgya :
gter rgya :
!
bla ma dgongs pa 'dus pa las :
sde brgyad 'dre ngan kun thub bzhugs so :[ \u0f88\u0f88\u0f88\u0f88 ]na mo gu ru d+he wA DA ki nI hU~M:
lam la zhugs pa'i rnal 'byor pas :
lha rtags lus la ma thon par :
sde brgyad 'dre ngan 'dul 'dod na :
thul cing rang la mi gnod pa'i :
kun thub tsakra 'chang ba gces :
bsnyen rtags drod tshad mi ldan cing :
lha yi brtan pa ma thob par :
yang na thog 'gel la sogs pa'i :
gdan la gzir ba'i gding med dam :
yang na sde brgyad 'dre ngan kun :
kun thub tsakra 'di med par :
sde brgyad 'dre gdon 'dul ba ni :
go med g.yul ngor chas pa'am :
mi thub pa la do bsdo zhing :
pha rol mi thub rang nyid phung :
de don shes pa'i rnal 'byor pas :
gza' skar shis pa'i nyi ma la :
sde brgyad 'dre ngan kun thub kyi :
tsakra dpe'u chung bzhin du bri :
bla ma yi dam mkha' 'gro yi :
dkyil 'khor bzhengs sam tshom bu bkod :
gtor tshogs la sogs spyi dang mthun :
tsakra'i sngags brjod rab gnas bya :
skyer pa seng ldeng tsher nag dang :
spyang tsher kham bu spom nag dang :
chu shing dang ni gri lcags las :
bzos pa'i phur pa sor bzhi pa :
gu gul nag po'i chu yis byugs :
spyi gzhung khro bcu'i sngags ngar blud :
khyad par yungs dkar rgyal po la :
A+o~M badzra ma hA kro ta ma gu ta la pra ta la :
sarba big nAn a ya ma du ru tsa sha na sa ma ya rak+Sha rak+Sha swA hA:
zhes pa brgya rtsa la sogs pa :
ci 'grub bzlas pas ngar blud cing :
phur pa brgyad kyi mgul du btags :
de ltar phur pa brgyad po dang :
tsakra dar tshon sna lngas dril :
nam phyed rang gi lus la bcang :
mi lag mi brgyud shin tu gces :
gal te rang dang khyad med cing :
dam tshig gcig pa'i rigs dang ni :
gal chen mi la 'dogs gyur kyang :
rang la byed pa'i tshul dang mtshungs :
'di dang su ldan mi de la :
sde brgyad 'dre ngan gang gis kyang :
gnod par mi 'gyur stongs grogs byed :
yang zab srung ba'i mthar thug 'di :
kun la med pa'i yig chung yin :
gces pa snying gi dkyil du sbos :
mang por spel na zab khyad med :
gsang sngags 'dzin pa'i rnal 'byor pa :
don gyi sras dang 'phrad par shog :[ \u0f80]atsha :
sa ma yA:
rgya rgya rgya :
gtad rgya :
sbas rgya :
gtad rgya :
gter rgya :
!
bla ma dgongs pa 'dus pa las :
'gos nad yams rims kun thub bzhugs so :[ \u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
lan gcig dus kyi tha ma la :
'gro ba'i bsod nams zad nas kyang :
tshe la long med hur thums 'byung :
glo bur ye 'drog bsam mi khyab :
khyad par nad yams 'go ba'i rigs :
bsam gyis mi khyab phyogs med dar :
de yi gnyen por 'di gsungs pa :
gza' skar shis pa'i nyi ma la :
rnal 'byor sha chang sgog sbangs la :
ga pur tsan+dan gur gum chus :
gro shog dar ras gang 'dzoms la :
'gos nad yams rims kun thub kyi :
tsakra dpe'u chung bzhin du bris :
rtsa gsum lha yi nga rgyal gyis :
spyi dang mthun par rab gnas bya :
khyad par tsakra'i sngags rnams la :
so sor brgya stong ci 'grub bzlas :
me tog dang bcas 'khor lo la :
byin brlabs ye shes sngags 'bru bstim :
de nas gu gul chu dag nag :
bong nga gla rtsi yung ba ser :
shing kun grub thob dri chen te :
lo brgyad byis pa'i chu dang sbyar :
ril bu ri dwags ril ma tsam :
phra zhib mang du bsgril ba la :
khro bcu rigs gsum mgon po yi :
snying po mang du bzlas pa dang :
A+o~M ma nu ka ya thim thar :
sarba byi ta sarba dz+wa la raM a pa na ye swA hA:
zhes pa'i bzlas pa stong phrag dang :
rten 'brel snying po brgya rtsa yis :
ril bu ngar blud rab gnas bya :
de nas tsakra'i lte ba la :
ril bu gsum gsum btums nas kyang :
bsrung bya'i mgul du btags par bya :
gal te tsakra ma 'grub na :
ril bu sngags bcas khong du gtang :
lo gcig bar du 'gos nad thub :
de bzhin ril bu ma 'grub kyang :
tsakra rab gnas ldan pa de :
gang gis mgul du btags pa des :
lo gcig bar du 'gos nad rigs :
gang gis kyang ni tshugs mi 'gyur :
rdzas dang tsakra bcas pa ni :
ci srid lus la gnas kyi bar :
de srid 'gos nad kun thub bo :
'di dang ldan pa'i skyes bu rnams :
'go ba'i nad kyi sar phyin pas :
rdo rje pha lam brag ri la :
mtshon cha'i char pa 'bab gyur kyang :
tshugs pa'i go skabs med pa bzhin :
rims nad yams nad gang dang gang :
'go ba'i nad kyis tshugs mi srid :
'gos nad srung ba mang mchis kyang :
'di las zab pa gud na med :
'di ni kun thub rgyal po ste :
kun dang thun mong ma yin pas :
gces pas snying gi dkyil du 'chang :
sems bskyed ldan pa'i rnal 'byor pas :
mang du brtson cing mang por spel :
'gro la phan phyir khyab par gyis :
gal te yul gru chen po la :
nad yams chen po mched gyur na :
spyi mthun gtor ma mang du thongs :
rdzas dang srung ba yongs la spel :
'di brtson don 'bras 'grub par 'gyur :
sa ma yA:
rgya rgya rgya :
sbas rgya :
gtad rgya :
g+hu h+ya :
d+ha thim :
shu b+haM:
!
bla ma dgongs pa 'dus pa las :
ngan sngags yig sna kun thub bzhugs :[ \u0f88\u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
bstan pa srung byed sngags pa yis :
gnod byed dgra bo bsgral ba la :
phra men yig sna bstan pa gces :
de dag brten par byed pa la :
rang la mi gnod man ngag gces :
de yang sel dang phra men dang :
srog las bskrad 'khor la sogs te :
mthong du mi rung tsakra dang :
de bzhin gzugs dang bca' ka dang :
blo la len du mi rung dang :
thos par mi rung bzlas mi rung :
sngags dang dmod tshig la sogs pa :
ngan sngags yig sna kun thub 'di :
lag tu blang zhing gces par 'chang :
'di dang su ldan rnal 'byor rnams :
ngan sngags yig sna 'gyur ro cog :
bcad dang bskol bar gyur pa ni :
rang la mi gnod dgra bo phung :
bstan pa bsrung ba'i sngags par 'gyur :
sa ma yA:
ngan sngags kun thub par byed pa'i tsakra dpe'u chung ltar bri ba'i kha dog bla khams bstun cing mdzes pa'i tshon rtsis bsgyur ba :
chu dag dkar po dang nag po :
gu gul nag po :
dug sna tshogs :
de bzhin du khrag sna :
sngo sna :
til nag :
ske tshe :
shang tshe :
nyung dkar nag rnams :
tsakra'i nang du thum po byas la gzhug :
de dar mthing nag la las gshin gyi gzugs spyi dang mthun par bris pas dril cing :
skar ma lag sor la bab pa'i tshe :
bla ma yi dam mkha' 'gro'i sa mA ti dang ldan pas rab gnas bya :
gtor ma dang tshogs 'khor bskor nas sgrub khang gi lho ngos su gang gis ma mthong bar sbas pas :
ngan sngags kyi rigs che 'bring chung gsum 'chang ba dang bskol ba las sbyor gang byed kyang rang la mi gnod kyi steng du phar la 'joms pa'i nus pa rtags mtshan che bar 'gyur ro :
tsakra'i sngags rnams la :
so sor brgya rtsa brgyad re rab gnas kyi dus su bzlas pa gnad yin :[ \u0f80]atsha :
yig sna kun thub par byed pa'i tsakra dar ras gro shog gang 'dzom la gnyis rdzogs par bris te :
gcig seng ldeng gi phur pa sor brgyad pa dbal dang skye mched dod par bzos pa la :
rgya snag dang dri bzang khu bas :
A+o~M tsag ne pu ne sha ra ni :
ba ra bi ye :
ts+tsha mun ni hU~M phaT:
ces dbu can du bris pa phur pa'i mgul du tsakra btags la rang gi sgrub khang gi rming zhabs su dam par sba :
tsakra gcig gi rgyab tu rten 'brel snying po dang bla ma yi dam mkha' 'gro'i sngags dang :
chos skyong gi sngags kyang bris shing :
g.yag dkar po'i rwa rtse :
a ru ra gser mdog :
shel zur mang :
mu tig gam :
nya phyis gang 'dzom :
bo d+hi rtse'i 'bras bu :
long tong :
'gron bu sbrum ma :
ram :
skag :
g.yer ma :
rdo sol :
rma bya'i mdongs :
gzug mo byi thur :
gu gul dkar po :
pha wang long bu grwa zur ma nyams pa :
seng ldeng gi phur pa sor brgyad pa rnams bsags la :
skar ma rgyal la bab cing gza' dar ba'i tshe :
rtsa ba gsum gyi sa mA ti dang ldan pas :
rab gnas bya ba ni :
gzhan spyi dang mthun pa las :
khyad par du tsakra'i sngags rnams la brgya rtsa re bzla :
gtor tshogs ci 'byor bsham :
de nas tsakra dar sna'am tshon skud sna lngas dkris la :
sAts+tsha'i nang du bcug :
sAts+tsha khams rigs dang mthun pa'i rtsi mdog byugs :
rdzas rnams ru sbal gyi khog par gzhug :
ma rnyed na dar ras la ru sbal gyi gzugs bris pas btum zhing :
rab gnas dang ldan ru sbal dang :
tsakra sAts+tsha sgrub khang gi nub byang mtshams su lag tshags dam par byas la sba'o :
de ltar sbed pa rnams kyang rlan med pa'i sar sba ba gal che zhing :
su gang gis kyang ma rig pa dang ma mthong bar byed pa gnad che'o :
kun las khyad par 'phags pa yi :
ngan sngags yig sna kun thub ste :
ma spel snying gi dkyil du chongs :
spel na DA ki'i chad pas sdigs :
sa ma yA:
rgya rgya rgya :
d+ha thim :
sbas rgya :
gtad rgya :
gter rgya :
kha thaM:
!
bla ma dgongs pa 'dus pa las :
thod ngan nag po kun thub kyi man ngag yod :[ \u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
gsang sngags 'dzin pa'i rnal 'byor pas :
zhi dang rgyas la sogs pa yi :
las rnams ma lus bsgrub pa la :
thod sna mang po 'chang ba'i phyir :
thod ngan mang po kun thub 'di :
med thabs med pas phur du chongs :
dar ras gro shog gang 'dzom la :
dpe'u chung bzhin du tsakra bri :
rtsod pa med pa'i ring bsrel dang :
byin rlabs can gyi skra rus dang :
sman sna rin chen 'bru sna rnams :
tsakra btum zhing dar sna dang :
stag gzig grum pa gang 'dzom gyi :
pags pas btums nas tshon snas bsdam :
gza' skar tshes grangs bzang po'i dus :
rtsa gsum dkyil 'khor tshogs gtor bsham :
gzhung dang mthun pa'i rab gnas bya :
tsakra'i rang sngags brgya rtsa bzla :
pho thod mo thod kha sbyor nang :
tsakra rin chen sman 'brus bkang :
phyi shun gang 'os tshas kyis dril :
sgrub khang nyi ma shar ba'i ngos :
mi yis ma mthong dam par sba :
steng na rab gnas ldan pa yi :
sku gzugs tshwa tshwa gang rung gzhug :
'di dang ldan pa'i rnal 'byor pas :
thod pa'i rigs gyur gang bcangs kyang :
bzang po'i dngos grub ster bar byed :
de bzhin 'bring bcangs mkha' 'gro 'du :
tha mas mngon spyod las rnams 'grub :
'di med bzang pos dngos grub min :
'bring po ngan pa dag tu 'gyur :
ngan pas phung bshig sna tshogs byed :
de sogs rgyu mtshan mang po'i phyir :
rnal 'byor rnams kyis shes par gyis :
thod ngan nag po kun thub 'di :
las dang skal ba ldan pa yi :
sngags 'chang 'ga' dang 'phrad par shog :
dam med lag tu shor ra re :
sa ma yA:
rgya rgya rgya :
kha thaM:
d+ha thim :
sbas rgya :
gtad rgya :
gter rgya :
!
bla ma dgongs pa 'dus pa las :
sna tshogs rdzas ngan kun thub bzhugs so :[ \u0f88\u0f88\u0f88\u0f88\u0f88\u0f88 ]na mo gu ru d+he wa DA ki nI hU~M:
snyigs dus sngags pa bstan srung rnams :
rdzas ngan sna tshogs 'chang ba la :
kun thub rgyal po 'di 'chang gces :
tsakra dpe'u chung lta bu las :
shug pa tsan+dan a ka ru :
'brug rus rin chen 'bru sna dang :
ri bo dpal legs rgyud dang ldan :
ming can snyan grags bzang po'i sa :
bkra shis zhing mkhar bzang po'i sa :
de rnams skam sa bzang por bsres :
gwa'u dbyibs legs kha sbyor bya :
nang du tsakra dar snas dril :
sman 'bru rin chen bcas pa dang :
byin rlabs can gyi rten rdzas gzhug :
gza' dar skar ma bzang ba'i tshe :
bla ma yi dam mkha' 'gro yi :
dkyil 'khor zhal phye tshe sgrub dang :
tsakra gwa'u rab gnas bya :
tsakra'i sngags ni brgya rtsa bzla :
dar ras dri ma med pa la :
tshe mdo'i gzungs bris gwa 'ur dril :
khams dang mthun pa'i tshon gyis byugs :
sgrub khang nub phyogs btsan sar sba :
bkra shis mnga' gsol rgyas gdab cing :
zhal zhal byas steng 'bru gsum bri :
gzhan gyis mi rig lag tshags bsdam :
des ni rdzas ngan gang bcangs kun :
rang la mi gnod nus par ldan :
las sbyor gang 'dzom myur du 'grub :
kun dang thun mong ma yin mchog :
dam tshig can dang 'phrad par shog :[ \u0f80]atsha :
gzhan yang rdzas kyi 'khor lo'i rigs :
'chang bar ldan pa'i rnal 'byor pas :
dar ras gro shog dri med la :
tsakra dpe 'u chung ltar bri :
mi yi sha khrag la sogs pa'i :
sha sna khrag sna tshogs tshad dang :
a bar skyur gsum la sogs pa'i :
shing tog 'bras bu sna tshogs dang :
nas 'bras la sogs 'bru sna dang :
gser dngul la sogs rin chen dang :
byin rlabs rten rdzas gang rnyed rnams :
tsakra dag dang lhan cig tu :
dar zab khud du dril nas kyang :
gza' dang skar ma mchu yi dus :
rtsa gsum dkyil 'khor zhal phyes te :
bkra shis rab gnas mnga' gsol bya :
sman rag gtor tshogs gang 'byor bsham :
de nas tsakra rdzas bcas rnams :
rat+na'i za ma tog tu gzhug :   ma 'dzom na sa'i gwa'u /
rlung gis mi thar zhing lpags dril :
rang gi sgrub khang byang ngos su :
gzhan gyis mi mthong btsan sar sba :
'dis ni phung byed 'khor lo'i rigs :
rang gis bcangs sam pha rol gyi :
rig sngags sbyor ba bskyal gyur kyang :
gnod par mi 'gyur phar la ldog :
de sogs yon tan brjod las 'das :[ \u0f80]atsha :
e ma :
nam zhig bskal pa dus kyi mthar :
sangs rgyas bstan pa nyams dma' zhing :
sdig can bstan pa dar ba'i tshe :
sems bskyed ldan pa'i sngags 'chang gis :
phrin las sna tshogs bsgrub pa la :
sngags dang ting 'dzin rdzas la sogs :
tsakra rnams la brten 'tshal te :
snga thogs tshags su ma tshud na :
ral gri byung brdeg mi 'byung bas :
rdzas dang 'khor lo thod pa sogs :
sngar nas tshags su tshud pa gces :
de la gnyen po'i gnad med pas :
rang la mi dge gnod mang bas :
gnyen po kun thub rnam gsum gces :
'di med ngan sngags bstan pa rnams :
smyon pa'i lag tu mtshon gtad bzhin :
rang gzhan kun la gnod par 'gyur :
de dag bye brag shes par gyis :
sngags 'chang skyes bu mthu rtsal can :
ting 'dzin drod dang ldan pa rnams :
sngags kyi nus pa mthar phyin na :
mdor na gong non ye shes lha :
lta ba gyad dang gnyen po stobs :
de dag rnams dang ldan gyur na :
'di la mi ltos pha lam bzhin :
de dag rnams dang mi ldan na :
kun thub rnam gsum phur du chongs :
'di ldan don chen gnam lcags 'dra :
yang mdzod gnad kyi man ngag yin :
skal ldan rnams dang 'phrad par shog :
dam med sngags pa rang 'dod can :
sdig can skye bo la sogs pa :
snod min lag tu shor ra re :
sa ma yA:
rgya rgya rgya :
sbas rgya :
gtad rgya :
gter rgya :
kha thaM:
d+ha thim :
gu h+ya :
sangs rgyas gling pa'i gter ma'o ///
/
dpe'u ris khungs thub ma rnyed pas 'jog thabs ma byung /
zhe chen par las pas zhu //
