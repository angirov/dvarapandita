@#//
rdor sems thugs kyi sgrub pa'i gcod khrid kyi khrid yig bskyud byang du spel ba 'khrul rtog dbyings grol zhes bya ba bzhugs so //
sid+d+hi rastu /
rang ri~Xg ye shes mtshon gyis gnyis 'dzi~Xn bdud //
kun khyab 'a~Xgyur me~Xd blo bral dbyings bcom pa //
bla ma rdo~X rje~X sems dpa'i ngo bo la //
phyag byas 'khrul gcod zab don gsal bder spel /
'dir rdor sems thugs kyi sgrub pa'i yan lag gi khrid chung las /
gnyis 'dzin 'khrul gcod kyi man ngag nyams su len pa la sbyor dngos rjes gsum las /
sbyor ba ni /
'khor ba'i dngos zhen gyi rtsa ba tshe 'di'i spyod yul la chags pa'i gnyen por 'chi ba mi rtag pa dang /
'khor ba'i bde 'byor la chags pa'i gnyen por 'khor ba'i sdug bsngal bsam pa'i skyo shas kyis bskul te /
thar pa'i go 'phang sgrub pa la blo phyogs pas /
skyabs sems bsag sbyong gi rim pa rtsa khrid ltar sngon du 'gro bas rgyud sbyong zhing /
khyad par bdag 'dzin blos thongs pa dang 'gal rkyen lam du longs par gsol ba drag tu 'debs pa'o //
dngos gzhi la /
lta bas thag bcad pa /
sgom pas nyams su blang ba /
spyod pas bogs dbyung ba'o //
dang po ni /
stan bde ba la lus gnad chos bdun bca'/
ngag gnad so mar bzhag
/sems gnad ched du ma bsgrims /
ma glod /
dus gsum gyi rtog pa gang yang yid la mi byed par rang babs su 'jog cing /
de ka'i ngang nas kha nang log gi shes pas sems kho rang gi byung gnas 'gro gsum gyi mtha' ded cing /
dbyibs kha dog
/blta bya lta byed sogs ci 'dra zhes gang shar gyi ngo bo la che re bltas pas /
skyes zin /
skye 'gyur /
skye bzhin pa'i rnam rtog thams cad rjes med du wa le 'khyug song bas /
gang du yang ma mthong cir yang ma grub pa'i sems nyid gzhi med rtsa bral stong gsal yul med du rjen cer gyis mthong ba'i rig pa gcer bu de ka ngos bzung la dmigs med bsam brjod dang bral ba'i ngang la ma bcos par mnyam par 'jog ste /
rtsa khrid las /
sems ni gzung 'dzin bral bar blta :
de nyid thog mtha' dbus med cing :
kha dog dbyibs med ngos bzung bral :
zhes dang /
'di nyid du /
'khor 'das chos :
med snang stong pa'i rang bzhin bzhin la :
rtag chad sgyu ma chu zla 'dra :
rang sems gzhi med rtsa bral la :
tshur bcad nam mkha'i rang bzhin nyid :
yul sems gzung 'dzin ma grub pa'i :
rang byung ye shes rang gsal ngang :
spang blang re dogs 'khrul gzhi bcad :
gcer mthong rang gnas ngos bzung la :
snyems med ngang du so mar bzhag :
ces gsungs pa ltar /
bdud bzhi dbyings su gcod pa ste /
gtso bor rjes thob kyi gnas skabs thams cad du tshogs drug gi yul la brten nas rnam rtog lhong pa thogs bcas kyi bdud /
phyi'i yul rkyen la ma ltos par sems la skyo 'jigs la sogs pa'i myong tshor gyi rnam rtog lhong pa thogs med bdud /
mthun rkyen tshogs pa la brten nas bzung 'dzin gyi rnam rtog lhong pa dga' brod kyi bdud /
rnam rtog mi 'gyur ba che phra gang skyes kyang snyems byed kyi bdud de /
ma gcig gi bka' tshoms las /
bdud la rnam pa bzhi ru dbye //
thogs bcas bdud dang thogs med bdud //
dga' brod bdud dang snyems byed bdud //
de kun snyems byed bdud du 'dus //
zhes pas rtog pa de bzhi gang dang gang skyes pa tsam ni bdud de lhong pa yin la /
de la 'dzin zhen skyes na bdud kyi dbang du song ba yin pas de gcod pa ni /
rnam rtog skyes ma thag phaTaHces gang shar 'dzin med spros bral gyi dbyings su bcad par bya ste /
ma gcig gis /
bdud rnams ma lus sems su bcad //
sems nyid skye med dbyings su grol //
zhes so //
gnyis pa sgom pas nyams su blang ba ni /
rgyud sbyangs mdun mkhar mchod sbyin mgron :
grangs med gsal btab rang gi lus :
sha khrag 'dod yon zhen med byin :
bsam med mnyam pa nyid du nyal :
zhes gsungs pas /
thog mar skyabs sems sogs kyis rgyud sbyangs nas /
sems nyid rtsa bral gyi lta bas rgyas 'debs pa sngon du 'gro bas stong nyid de'i rtsal snang rjes thob kyi nyams len la gnyis las /
dkar 'gyed ni /
rang lus mdzes shing yid du 'ong bar mos la /
phaT/
ces pas de'i snying ga nas rang sems rdo rje rnal 'byor ma'i rnam par rgyang gis thon pa mdun gyi bar snang la 'khod /
phaT ces de'i phyag gi gri gug gis rang lus kyi thod pa smin mtshams nas bregs /
mdun du thod pa'i sgyed bu gsum rang byung du grub pa'i khar bzhag pa nam mkha' ltar yangs shing rgya che bar bsam /
rang lus kyi lhag rnams gri gug gis dum bur gtubs nas thod pa'i nang du blugs pas /
sha'i ri bo /
khrag gi rgya mtsho /
rus pa'i gram bu /
klad zhag gi 'dam rdzab tu 'khrigs pa /
rnal 'byor mas /
oM AHhU~M/
zhes brjod pas ma dag pa'i dri ma sbyangs te /
ye shes kyi bdud rtsir zhu ba /
zag med 'dod yon gyi longs spyod bsam gyis mi khyab pa'i sprin 'phro bar bsams la /
phaT ces pas 'khor 'das kyis bsdus pa'i yar mgron mar mgron thams cad sprin 'thibs pa bzhin byon nas nam mkha' bar snang thams cad khengs par gyur pa la /
rnal 'byor ma grangs med spros pa'i phyag gi thod pas bdud rtsi bcus te dkon mchog sri zhu dang /
mgon po yon tan gyi mgron rnams la phul bas dgyes shing tshim /
snying rje dang bu lon lan chags kyi mgron rnams la byin pas tshim zhing mgu bar bsams la /
phaT/
rtsa brgyud kyi bla ma dam pa rnams dang /
dkon mchog rin po che rnam pa gsum /
yi dam zhi khro rab 'byams /
mkha' 'gro dam can chos skyong sogs phyogs bcu dus gsum gyi rgyal ba'i dkyil 'khor mchod pa'i yul du gyur pa thams cad la 'bul lo //
dgyes shing longs spyod kyi rkyen du 'byor bar gyur cig
/gtsang ris mgon po bdun cu rtsa lnga mgon po yon tan gyi mgron du gyur ba rnams dang /
dus gsum gyi pha ma khams gsum rigs drug gi sems can snying rje'i mgron du gyur ba rnams la 'bul lo //
tshe rabs thog ma med pa nas gnod cing lan chags pa'i mgron du gyur pa rnams la 'bul lo //
zhes phul ba'i mthar /
bdag gi bsam pa'i stobs dang ni //
zhes sogs bden stobs kyang brjod do //
mthar dmigs pa'i spro bsdu thams cad /
phaT/
ces rang sems rtsa bral gyi dbyings su bsres la mnyam par bzhag go
/dmar 'gyed ni /
rang sems rnal 'byor ma sngar ltar bton nas /
rang lus tsho snum che brjid stong gsum khyab pa tsam du gyur pa de'i pags pa rnal 'byor ma'i phyag gi gri gug gis bshus pa dmar cham gyis bting zhing sug bzhi rnams thang gis brgyangs /
de'i steng du mgo dang yan lag lhu gzugs thams cad dum bur gtubs /
nang khrol rnams bton te spungs /
sha khrag rus pa'i phung po klad zhag gi 'dam rdzab 'khrigs pa 'jig rten gyi khams thams cad yongs su khengs par bsams la /
phaT/
khams gsum na gnas shing rgyu ba'i dregs pa lha ma srin sde brgyad 'khor g.yog sde dpung dang bcas pa thams cad dang /
khyad par nad bdag mo gnod cing lan chags pa'i 'byung po gdug cing rtsub pa'i bsam sbyor 'chang ba thams cad 'dir 'dus shig
/ces bos pas lha 'dre thams cad khrom chen po 'dus pa ltar lhags nas 'khod par bsams la /
phaT/
'khor ba thog ma med pa nas bdag gces 'dzin gyi 'gong pos rgyud dkrugs /
nad gdon thams cad kyi rten gzhir gyur pa'i lus 'di khyed snang srid lha 'dre'i tshogs la ci 'dod du ster ba yin pas /
sha 'dod na sha khyer /
khrag 'dod na khrag khyer /
rings na rjen par zo /
yog tshad zo zhig
/khyag tshad khur cig
/ces brjod pas /
mi ro la bya rgod rub pa ltar hab dir gyis zos 'thungs khyer pas gnas skabs tshim zhing mgu
/mthar thug nyon mongs pa zhi bar bsams la /
phaT/
ces dbyings rig bsres te 'dzin med du khres se bor la bzhag
/'jigs skrag gi snang ba ci byung yang nyam nga dang bag tsha mi bya bar ci dga' ba gyis snyam du blos ling gis btang la sems nyid rtsa bral gyi ngang la glod de bzhag cing bsngo ba bya'o //
gsum pa spyod pas bogs dbyung ba ni /
rang stobs kyi nyams len la rkang tshugs pa dang gnyan khrod 'grim ste /
gnyis 'dzin 'khrul gzhi gcod 'dod na :
dur khrod mtsho gling shing gcig sogs :
sems g.yeng nyam nga'i gnas song la :
zhes pas dur khrod sogs gnas 'jigs shing skyi g.ya' ba /
bred cing nyam nga bas rnam rtog 'khrul nus pa'i gnyan sa zhig tu 'gro'o //
nam 'gro ba'i dus ni nad dang sdug bsngal sogs kyi rkyen byung ba'am nyam nga dang bag tsha ba'i dus mtshan mo lta bu zla grogs dang lag cha sogs snyems med cing /
chos brgyad kyi 'ching bas ma gos par gzung 'dzin gyi 'khrul rtog gcod pa'i ched du /
'gro lugs nyams len gyi stangs ma shor bas lam gyi lha 'dre thams cad lta stangs kyis gzir zhing thal gyis 'gro bar bya'o //
der bslebs nas ni mtsho yin na stod /
pha bong gi steng /
chu mig gi mgo sogs sa'i gnad non par stan bcas te 'dug go
/der nyams len ni /
lus nya bzhi glod nas nyal te /
rang lus che zhing lji bas lung pa khebs pas der gnas kyi lha 'dre thams cad non par bsams la /
'khor ba ma stongs kyi bar du 'dug sa 'di las nam du'ang g.yo bar mi bya'o snyam du bsam /
de nas skyabs sems bla ma'i rnal 'byor sngon du 'gro bas mnyam gzhag gi rnal 'byor ni /
dbyings rig bsres la stong nyid kyi ngang la mnyam par bzhag
/rjes thob spyir sems can thams cad dang /
bye brag gnod byed kyi 'dre gdon rnams tshe rabs kyi pha mar shes pas byams snying rje byang chub kyi sems kyis kun nas bslangs te /
rnam 'gyur dkar 'gyed dmar 'gyed gang rigs nyams dang bstun pas phung po zan skyur gyi dmigs pa dang /
de'i gshis lugs stong nyid kyi ngang la mnyam par 'jog pa rnams dus gnad du gang 'gro spel nas bsgom par bya ste /
rgyud sbyangs mdun mkhar mchod sbyin mgron :
grangs med gsal btab rang gi lus :
sha khrag 'dod yon zhen med byin :
bsam med mnyam pa nyid du nyal :
zhes gsungs pa ltar ro //
de ltar nyams su blangs pa las /
de tshe rnam rtog 'khrul snang ni :
dngos nyams rmi lam sna tshogs 'byung :
zhes pas /
phyi lha 'dre lhong pa'i rtags 'jigs pa'i cho 'phrul sna tshogs dngos nyams rmi lam gang rung du 'byung ba dang /
des mtshon te bar na tsha lhong pa'i rtags nad glo bur du byung ba dang /
nang rnam rtog lhongs pa'i rtags sems thog tu re dogs kyi 'char sgo sna tshogs pa byung ste /
de ltar lhong rtags gang byung 'dzin med spros bral gyi dbyings su sbyang ba gtad med /
cho 'phrul gang shar de ka la che re bltas pas rang grol du 'char ba gtad sgom /
cho 'phrul gang shar la dpyad pas rang sems kyi 'khrul snang las gzhan du ma grub cing /
sems gzhi med rtsa bral du thag bcad nas sha khyer byed pa dpyad sgom dang gsum gyis bcad de /
cho 'phrul des mtshon 'khor 'das chos :
med snang stong pa'i rang bzhin las :
rtag chad sgyu ma chu zla 'dra :
rang sems gzhi med rtsa bral la :
tshur bcad nam mkha'i rang bzhin nyid :
yul sems gzung 'dzin ma grub pa'i :
rang byung ye shes rang gsal ngang :
spang blang re dogs 'khrul gzhi bcad :
gcer mthong rang gnas ngos bzung la :
snyems med ngang du so mar bzhag :
ces gsungs pa ltar ro //
gsum pa rjes tshar tshad la gsum las /
thun mong gi tshar tshad ni /
gzhan gyis rang la phyag mchod 'bul ba sogs dngos grub kyi ltas /
lus las grog sbur sogs srog chags don pa gdon thon pa'i ltas /
bshal skyug sna khrag 'dzag pa sogs nad thon pa'i ltas so /
khyad par gyi tshar tshad ni /
rang nyid khrus byed pa /
gos dkar po gyon pa /
gyen la 'dzeg pa /
mkha' la 'phyo ba /
nyi zla shar ba /
gzhan gyi phyag dang srog snying 'bul ba la sogs pa'o //
mchog gi tshar tshad ni /
cho 'phrul gyis mtshon pa'i chos thams cad rang sems su shes /
sems nyid skye med spros bral rang byung gi ye shes su thag chod pa'o //
de ltar tshar tshad gsum gang byung yang rlom sems dang dga' brod mi bya bar thams cad mnyam nyid kyi dbyings su skyel ba gnad do //
de yang dang por lhong tshad /
bar du nyams len /
tha mar tshar tshad rnams yid ches par byung ba dang /
dge rtsa bla na med pa'i byang chub tu bsngo zhing smon lam rgya cher btab ste /
gnyan khrod de nas gzhan du 'gro bar bya'o //
gnyis 'dzin 'khrul gcod man nga~Xg zab mo'i gnad //
sher brtson dba~Xng pos legs par bkral pa las //
thob pa'i dge bas 'khor 'das gnyis 'dzin cho~Xs //
mnyam nyid dbyings grol rang gzhan dpa~Xl du shog
/ces pa 'di yang mkhas btsun bzang po'i yon tan gyis mtho ba'i mchog sprul kun bzang legs grub kyi gsung ngor gnyos kyi dge slong rmongs pa d+harma shrIs rje btsun bla ma dam pas mdzad pa'i 'khor 'das rang grol ltar rtsa tho tsam zin bris su bkod pa sarba dik+ka me Shu shri yastu //

//
