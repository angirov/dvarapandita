@#//
bla ma gsang ba 'dus pa'i rgyun khyer snying por dril ba bzhugs so //
na mo gu ru b+h+yaH
'dir rtsa gsum kun 'dus o rgyan rin po che'i thugs sgrub thams cad kyi mthar thug pa bla ma gsang ba 'dus pa'i nyams len mdor bsdus pa'i rim pa la /
sngon 'gro skyabs sems ni /
skyabs yul gsal btab ste /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed 'gro ba kun don du :
bla ma sangs rgyas bsgrubs nas su :
gang la gang 'dul phrin las kyis :
'gro ba bsgral bar dam bca' 'o :
lan gsum /
dngos gzhi lha bsgom pa ni /
oM:
chos sku mi 'gyur rdo rje'i sems :
pad+ma rgyal po 'di skad smra :
dang po chos rnams dmigs med cing :
smra brjod bral ba rdzogs pa che :
blo 'das chos sku mi 'gyur ba'i :
de bzhin nyid kyi ting 'dzin bsgom :
A:
blo bral de yi ngang nyid las :
sems can kun la khyab pa yi :
brtse ba'i snying rje chen po bsgom :
hU~M:
stong nyid snying rje'i ngang nyid las :
'gro don dpag med byed pa'i slad :
rang rig gser gyi rdo rjer bsgom :
rdo rje'i 'od las gzhal yas khang :
pad+ma rin chen 'bar bar spel :
'ja' tshon bres pa lta bu'i nang :
lte dbus nyi zla pad+ma'i steng :
rdo rje gnas gyur dran rdzogs su :
rta mgrin dbang chen sku mdog dmar :
zhal gcig phyag gnyis dbu yi gtsug :
rta mgo rta skad phyogs bcur sgrog :
phyag g.yas dbang sdud gri gug 'phyar :
phyag g.yon thod pa khrag bkang gsol :
rus pa'i rgyan drug kha T+wAM bsnams :
g.yas bskum g.yon brkyang bdud bzhi brdzis :
nyi zla pad steng 'gying zhing brjid :
g.yon nas rdo rje phag mos 'khyud :
cha lugs yab 'dra spyi bo'i gtsug :
phag zhal mthing ga ngur sgra sgrog :
gzhon tshul nu ma b+ha ga rgyas :
bskal pa'i me dpung klong na bzhugs :
'od zer rdo rje'i tshwa tshwa 'phro :
de nyid spyi gtsug nyi zla'i steng :
pad+ma ge sar snying po la :
bdag nyid pad+ma thod phreng rtsal :
rdo rje sems dpa'i cha lugs can :
mthing nag zhal gcig phyag gnyis pa :
gcer bu spyan gsum rus rgyan can :
phyag g.yas rdo rje thugs kar 'dzin :
phyag g.yon dril bu yum la 'khyud :
zhabs gnyis rdo rje'i skyil krung bzhugs :
de yi phang g.yon rig ma ni :
ye shes mkha' 'gro mtsho rgyal ma :
bcu drug lon pa'i gzhon tshul can :
pad mdog nu ma b+ha ga rgyas :
rin chen rus rgyan cod pan can :
phyag g.yas yab kyi mgul nas 'khyud :
phyag g.yon thod pa'i bdud rtsi stob :
zhabs gnyis yab kyi sked la 'khril :
sku mdog dkar dmar 'dzum mdangs can :
skra grol gcer bu 'od ldan bsam :
phyogs bzhir rigs bzhi'i thod phreng rtsal :
dkar ser dmar dang ljang gu'i mdog :
las bzhi bsgrub phyir mos pas bskyed :
'khor yug 'ja' yi drwa bar bsgom :
phyogs mtshams rin chen zur brgyad kyi :
'dzum steng bar snang 'ja' 'od klong :
sprul pa'i gu ru mtshan brgyad gsal :
hrI:
pho brang phyogs bzhir pad 'dab bzhi :
dkar ser dmar ljang rin chen 'bru'i :
nang khong zhing gi gdan bzhi la :
rdo rje rin chen pad+ma dang :
las kyi mkha' 'gro yab yum rnams :
sku mdog rigs kyi kha dog la :
'khril sbyor rgyan dang cha lugs rnams :
gtso bo yab yum gnyis ltar bskyed :
sna tshogs pad 'khor phyi ma la :
bdag skyob lha dang rig 'dzin dang :
rigs 'dus mkha' 'gro chos skyong rnams :
dngos grub ster zhing bar chad sel :
glu dang gar byed rol mo sgrog :
'dod yon mchod pa sna tshogs stob :
char sprin gtib pa lta bur bskyed :
du mar snang yang ngang du gcig :
bzlas pa bya ba ni /
snang srid gzhal yas bla ma lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par bsgom :
zhes pa'i dgongs pa srog tu bzung nas /
spyi bo'i bla ma la sems rtse gcig pa'i mos gus gdung shugs drag pos /
kye kye bla ma rin po che :
sangs rgyas thams cad 'dus pa'i sku :
'gro ba kun gyi gnyen gcig po :
mgon med bdag la thugs rjes zungs :
bla ma rdo rje sems dpa' che :
re zhing ltos pa'i gnyen gcig po :
bdag la re sa gzhan na med :
sdug bsngal 'dam nas drang du gsol :
rje btsun pad+ma thod phreng rtsal :
khyed la bdag nyid bran du 'bul :
skyid sdug re ltos khyed shes pas :
bla med mchog gi dngos grub stsol :
bla ma sangs rgyas phrin las mdzad :
bdag la dbang skur byin rlobs la :
mtha' yas sems can ma lus kun :
'dren pa'i bla mar bdag gyur cig :
oM AHhU~M badzra gu ru pad+ma sid+d+hi hU~M:
zhes gsol 'debs kyi tshul du bzla zhing /
dbang bzhi len pa'i dmigs gnad dang sbyar te /
bla ma yab yum sku yi gnas bzhi nas :
'od zer byung ba bdag gi gnas bzhir thim :
sku gsung thugs dang ye shes rdo rje yis :
byin gyis brlabs nas dbang bzhi thob par gyur :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes bzlas mthar thod phreng rtsal rang la thim pas rang thod phreng rtsal gyi skur gyur pa'i nga rgyal dang bcas te sems rtse gcig pas kyang bzla ba dang /
rang gi thugs ka'i 'od kyis rigs bzhi'i thod phreng bskul bas sku dang 'od zer gyi spro bsdus phrin las gang 'dod bsgrub par bsams la /
hrIHma ha ri ni sa ra tsa hri ya tsit+ta hring hring dzaHsarba sid+d+hi shAn+tiM puSh+TiM pa shaM mA ra ya rbad :
ces pa'ang cung zad bzla'o //
thun mthar nyer bsdu ni /
bla ma rdo rje sems dpa' nyid :
dgyes pa chen pos rang la thim :
rang yang kun gzhi ma bcos pa'i :
ngang la yid ni 'dzin pa bral :
rnam dag spros bral chos kyi sku :
zhes pas dkyil 'khor gyi 'khor lo thams cad spyi bo'i bla ma la 'dus shing /
de nyid rang la bstims nas gnyis med spros bral blo 'das kyi dgongs pa bskyang ngo //
bsngo smon ni /
e ma ho :
bdag gis 'gro ba kun don du :
bskal pa dpag med tshun chad nas :
tha ma da ltar thug gi bar :
bdag gi lus ngag yid gsum gyis :
bla ma skyes mchog yi dam lha :
sangs rgyas byang sems d+hA ki'i tshogs :
bsgoms bsgrubs mchod cing bstod pa dang :
bris bklags bcangs shing kun chub bgyis :
lta dgongs la sogs dge spyad pa'i :
'bras bu dus 'dir smin gyur nas :
kun mkhyen ye shes mchog thob shog :
gzhan yang phyogs bcu dus gsum gyi :
bla ma'i thugs dgongs rab rdzogs shing :
dus gsum pha mas sna drangs pa'i :
'gro drug sems can ma lus kun :
bla ma mchog gis rjes bzung nas :
yang dag rdo rje'i don rtogs shog :
ces dang /
shes bya'i don la ma rmongs pa'i :
bla ma dam pa'i bkra shis shog :
gang la bsam pa'i don grub pa'i :
don grub mchog gi bkra shis shog :
sku gsung thugs kyi b+ha ga nas :
phyag rgya chen po'i bkra shis shog :
ces shis brjod kyis mtshams sbyar te spyod lam la 'jug go
/ces pa'ang rang gzhan rnams kyis rgyun gyi rnal 'byor la khyer bde ba'i phyir gter ston grub thob thams cad kyi rgyal po gu ru chos kyi dbang phyug gis lho brag gnam skas can nas spyan drangs pa'i gter gzhung rtsa ba las ngag 'don snying por dril ba 'di yang /
rig 'dzin gyi btsun pa many+dzu g+ho Shas sbyar ba'i dge bas 'gro kun o rgyan rdo rje 'chang chen po'i go 'phang tshe 'di nyid la thob pa'i rgyur gyur cig
!
/'di'i sgo nas tshe sgrub dmigs bsal byed na 'phyang drug gi nang tshan tshe sgrub kyi 'phyang nyams su blang ste /
de yang las sbyor gyi bzlas pa'i mjug tu /
rang gi mdun gyi nam mkhar pad zla'i gdan la bla ma mgon po tshe dpag med kyi ngo bo /
o rgyan pad+ma sku mdog dkar la dmar ba'i mdangs chags pa /
zhal gcig phyag gnyis mnyam gzhag gi phyag rgyas 'chi med tshe'i bdud rtsis gang ba'i bum pa bsnams pa /
dar dang rin po ches brgyan pa /
zhabs rdo rje'i skyil mo krung gis bzhugs pa'i skur gyur /
oM gu ru a pa ri mi ta A yur dz+nyA na ar+g+haM sogs dang /
oM AHhU~M gis phyi nang gi mchod pa 'bul /
oM AHhU~M badzra gu ru pad+ma A yur sid+d+hi hU~M:
A yu She sa ra he ka ra re shud+d+he hU~M A:
zhes lan gsum gyis gsol ba btab la /
rang gi snying gar tshe yi dwangs ma aHdkar po gcig bsam /
rlung sna bug g.yon nas drangs pas bum pa'i bdud rtsi dkar nar gyis sna bug g.yon nas byung khong pa'i nang du song bas lus thams cad gang /
'chi med tshe'i dngos grub thob par bsams la /
oM a mA ra Ni dzI wAn+tI ye swA hA:
zhes bzlas /
rlung phyir 'byin pa'i tshe nad gdon sdig sgrib thams cad ba spu'i bu ga nas thon par bsam /
mthar /
mdun gyi gu ru nyid rang gi snying ga'i aHla thim pas rdo rje'i srog 'grub par 'gyur /
ces brjod cing bsams la /
nyer bsdu sogs dkyus bzhin no //
zhes pa'ang many+dzu g+ho Shas so //
sarba dA mang+ga laM b+ha ba tu ///
/
