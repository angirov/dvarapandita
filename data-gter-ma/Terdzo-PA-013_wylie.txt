@#//
yang gsang karma drag po'i bsnyen yig 'jigs pa med pa'i zhal lung bzhugs so //
chos rgyal bkra shis stobs rgyal gyi //
bka' drin las rnyed phrin las lha //
yang gsang karma drag po yi //
bsnyen sgrub las sbyor zab don 'grol //
de yang yang gsang drag po'i bsnyen par /
chos rgyal mang ga'i mtshan can gyi gter byon karma gu ru'i bsnyen tshad sngon du song rjes sman raka gtor gsum gyis mtshon /
bdag bskyed la nye bar mkho ba ma gtogs /
mdun bskyed kyi gshom mi dgos /
lus kyi lha dang go cha'i lha rnams gsal 'debs pa tsam las so so'i thugs kar sngags 'khor mi 'god /
thugs ka'i phyag na rdo rje'i thugs kar nyi gdan gyi steng hU~M la sngags phreng gis bskor ba las 'od zer 'phros /
rgyal ba zhi khro rab 'byams mchod cing mnyes nas 'od zer rnams slar tshur thim pas dngos grub thob par bsam pa bsnyen pa'i dmigs pa mtshams rgyun ji tsam byed kyi cha bzhi la btang ba'i cha gcig byed /
de nas 'od zer 'phros pas rgyal ba zhi khro sogs skyabs yul rnams kyi byin rlabs nus mthu'i tshogs zhi ba gu ru dar nag ber chen /
drag po karma gu ru /
shin tu khros pa yang gsang karma drag po gsum gyi sku'i rnam par char chen po bzhin babs /
smin mtshams nas zhugs te lus kyi nang gang /
de bzhin du gsung gi byin rlabs A li kA li dang sngags kyi phreng ba'i rnam par byon nas mgrin par thim /
thugs kyi byin rlabs rigs lnga'i phyag mtshan sogs phyag mtshan gyi rnam par grangs med byung thugs kar thim pa sogs bdag byin brlabs /
sgrub pa'i dmigs pa 'di gtso bor byas te /
mtshams cha bzhir bcad pa'i cha gnyis la 'di kho na bya /
'od zer spro bsdu la brten nas bdag nyid sngar bas kyang gzi brjid nus pa che ba khams gsum dbang du sdud cing srid gsum zil gyis gnon pa'i skur bsam /
mtshams kyi cha bzhi par /
rang gi thugs ka'i sngags phreng las 'od zer tsha zhing rtsub pa 'phros /
sde brgyad kyi srog yig rnams rang dbang med par bkug ste thugs ka'i sngags phreng gi srog yig la bsdu /
spyi bo'i 'jam dpal las rang 'dra dpag tu med pa spros 'chi bdag gshin rje'i tshogs bcas bcom /
de dag gi nus mthu rnams 'od zer gyi rnam par bsdus /
mgrin pa'i rta mgrin las pho nya 'phros /
klu gnyan sa bdag
/thugs ka'i phyag rdor gyis gza' rgod gdon rigs /
yak+sha me dbal gyis rgyal bsen 'byung po rnams tshar gcod pa'i dmigs pa kha bsgyur /
mkha' 'gro sde lnga las rang 'dra'i sprul pa rdul gyi grangs dang mnyam pa spros /
lus kyi nang gang de nas phyir 'phros 'jig rten gyi khams thams cad khyab /
snang srid thams cad yom yom mer mer shigs shig gyur /
sngags kyis stong gsum gang ba dang bcas te brtan g.yo thams cad dbang du bsdus par bsam /
nad zhi bar 'dod na 'od zer dkar po 'phros te nad gdon bar chad thams cad ba mo la nyi ma shar ba ltar dag par bsam pa sogs phrin las bzhi'i dmigs pa byed /
'di la bsnyen dus la ltos pa'i las sbyor gyi dmigs pa zer /
bsnyen pa'i thog mthar tshogs dang mtshams gyi byed lugs zhib pa rnams bsnyen yig gzhan gyis khog phub pa'i dbang du byas te ma bris /
bsnyen pa thengs nas sgrub pa byed na /
gtor ma bdud bzhi'i ling ga 'khor lo zor rdzas sogs mthong ba brgyud pa'i phyag len ltar bshams /
thun bzhir bcad pa'i thor thun gyi tshe /
khro bo bcu las rang 'dra dpag tu med pa 'phros /
steng 'og phyogs mtshams thams cad khyab pas srung ba'i las mdzad pa dang /
khyad par me 'khor sogs kyi srung 'khor kyang ched du gsal btab ste srung ba'i 'khor lo sra zhing brtan pas bar mtshams med par gtam pas mthu byad dang gdon gyi gnod pa sogs gang gis kyang mi brdzi ba'i nang du /
gnam lcags rdo rje'i gzhal med khang gi lte bar yang gsang drag po'i thugs ka'i hU~M gi thig ler bla ma dang slob dpon /
khog par rang /
mtha' skor du bsrung bya gzhan rnams kyi ming yig dang po thig les brgyan pa gsal btab /
de las 'od zer 'phros pas rang gzhan gyi bla tshe 'gug pa sogs srung ba'i dmigs pa gtso bor 'don /
sngags kyang bsrung ba'i sham bu can btags nas bzla /
mthar thun gtor 'bul zhing bsrung ba'i phrin bcol byed /
snga thun la byad dang gdon sogs gang yin pa gtso bor byas te phyir bzlog pa'i dmigs pa sngags gsham can bzla zhing thun mthar gtor ma phul nas slar zor du bskul te phyir 'phang /
dgong thun la pho nya spros gnod byed rnams dgug bstim dang bsad sngags sham can gtso bor bzla zhing thun bsgrub /
thun gzhan gsum la tshogs bsdus pa re dgos kyang 'dir tshogs mchod rgyas pa dang /
tshogs mtha' ma la brten nas bskul /
gser skyems dgug gzhug
/dgra la bla 'gugs /
lha dbye /
bsgral las /
zhal bstab kyi bar dang /
bzlog byang le tshan gnyis btang nas thun gtor 'bul zhing zor du 'phang /
srod thun la dbang phyug sngags gtso bor bzla zhing zor sgrub /
thun zor yang 'phen /
sngags rgyun byed na mi gsum bzhis bskor res kyis thun drug tu byas nas bzla dgos /
zor 'phen nub ling ga rnams phyungs nas gdab las rgyas par byas rjes ling ro rnams dpal 'bar la bzhes sgra dang bcas bsreg pa yin no //
sger du mnan pa dang hom sogs byed na mthong ba brgyud pa'i phyag len las shes dgos shing /
dpe 'di ni nyams len snying por byed mkhan yin na ma gtogs kun la gsang zhing sba bar bya'o //
dka' ba'i gnad kyi mdud 'grol 'di //
lha lung dpal rdor sprul pa'i gar //
'od gsal rang grol klong yangs kyis //
'bad pa chen pos bskul ba'i ngor //
o Ti ya na'i rig 'dzin des //
nyer btags rdo rje thogs med rtsal //
za hor ban des legs bkod pa'i //
yi ge'i 'du byed 'jam grags so /
!
/zor sngags ni /
ad Ta sad Ta so le baM/
gu li b+hi b+h+yo /
ur+No ur+No thun chog thun chog
/ba so ba so tik+ta nag po sarba thun baM/
byad stems mA ra ya zlog
/yar zlog
/mar zlog
/tshal par gas /
mtha' yi dmag dpung thams cad mA ra ya zlog //
/
