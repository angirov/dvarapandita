@#//
sems sde'i nyams len a don rab gsal bzhugs so //

sde gsum spyi 'dus skor /
na mo gu ru badzra satwa b+h+yaH
sems sde'i a don nyams su len pa la /
gzhi thig le mthing ga zlum po'i dbus su a yig dkar po bris pa mdun du bkod /
rang nyid bsam gtan gyi gdan la lus gnad bsrang ste 'khod /
mig a yig la gcer gyis gtad la /
ngag tu /
sems dang po skye ba med do a /
bar du gnas pa med do a /
tha mar 'gag pa med do a /
skye 'gag gnas gsum dang bral lo a /
zhes brjod la mig ma sbrid kyi bar du blta /
mig btsum pa'i tshe a bkra lam me ma shar bar du sbyang /
de nas mig nam mkhar gtad de yang yang sgom /
yang a de las a grangs med pa nam mkha' sa gzhi bar snang gang bar dmigs la ngag tu /
snang srid khyab brdal chen po a /
zhes brjod cing bsgom par bya'o //
yang a de thams cad rtsa ba'i a gcig po la bsdus te ngag tu /
chos sku thig le nyag gcig a /
zhes brjod cing sgom mo //
lta ba'i yul med do a /
sgom pa blo las 'das so a /
spyod pa rtsis gdab dang bral lo a /
'bras bu 'od gsal snying po'i klong du grol lo a /
zhes brjod la mig mi 'gul bar bar snang la gtad de bzhag pas blo bral gyi don rjen par 'char ro //
rig 'dzin dga' rab rdo rjes chos kyi dbyings nas rdo rje sems dpa'i drung du sems nyid 'od gsal ba'i dus su :
nga ni mi yi rig 'dzin dga' rab rdo rje ste :
sems la blta ba'i yul med 'dzin pa rang sar dag :
sgom pa'i blo dang bral nas gsal dang mi gsal med :
spyod pa ci dgar btang bas re dogs rtsis gdab bral :
'bras bu 'od gsal snying po'i klong du rang bzhin grol :
zhes brjod cing mnyam par gzhag go
/yang slob dpon 'jam dpal bshes gnyen gyis dur khrod he chen brdal du mchod rten la sku rgyab brten te sgrub pa'i tshe srod kyi dus su dgongs pa rang byung gi glu blangs pa ni :
dga' rab rdo rje'i thugs sras 'jam dpal bshes gnyen bdag :
gdams ngag sgom mkhan mi snang 'od gsal kun la khyab :
de nyid dmigs su ma mchis dmigs yul rdul tsam med :
stong nyid ka nas dag kyang sku dang ye shes gsal :
zhes gsungs so //
zhes rdo rje'i glu blangs shing sems nyid brjod bral gyi gshis lugs la bzo bcos rtsis gdab med pa'i ngang nas phaTa? brjod la /
a yig mkha' la 'ja' ltar yal //
dge ba 'di yis skye bo kun //
bsod nams ye shes tshogs bsags te //
bsod nams ye shes las byung ba'i //
dam pa gnyis po thob par shog
/ces dge ba bsngo bas rgyas gdab bo //
zhes pa'ang ri rgyal gyi nyams len ched du chu yos hor zla lnga pa'i tshes bcu la gter slob rat+nas bris pa dge //
/

@#//
klong sde'i brda bzhi'i nyams len bde gsal mi rtog rab 'bar bzhugs so //
na mo gu ru pad+ma kA ra ya /
klong sde'i brda bzhi'i nyams su len pa'i tshul //
dbang thob dam ldan rnal 'byor pas //
bde ba'i stan 'dug rlung ro bsal //
smon 'jug byang chub sems gnyis bskyed //
bla mar mos gus gsol ba gdab //
ces pa ni sngon du 'gro ba'i rim pa 'o //

//gnyis pa dngos gzhi ni /
lus rnam snang chos bdun dang ldan pas /
dang po gsal ba gnad kyi brda ni /
dbang po ma bkag pa ste mig sna rtse'i mtho gang tsam gyi thad kar blta /
des rgyud la sems nyid rang gi ngo bo rang gsal zhig 'ong ngo //
gnyis pa mi rtog pa gnad kyi brda ni /
dbang po mi g.yo ba ste mig gi 'bras bu mi g.yo mi 'gul bar bzhag
/de la ji ltar 'char na sems nyid rang gsal ci yang mi rgyu ba zhig 'ong ngo //
de ni gsal ba la stong pas rgyas thebs pa zhes bya'o //
gsum pa bde ba gnad kyi brda ni /
'og rlung cung zhig 'then /
des ni lus po yod du mi tshor ba'i bde nyams skye /
bzhi pa dbyer mi phyed pa'i brda ni /
lce rtse gang du'ang mi reg cing dbang po ma g.yos par bzhag go
/des bde gsal mi rtog pa dbyer mi phyed pa nyid kyi mtha' la mi gnas pa rgyud la 'char ro //
de ji lta bu zhe na ngo bo ci yang ma grub /
rgya gang du'ang ma chad /
phyogs gang du'ang ma lhung ba ste /
chos rje rang byung rdo rjes /
rgyu ni sems nyid thogs med la //
rgya chad phyogs lhung ma mchis kyang //
ngo bo stong la rang bzhin gsal //
rnam pa 'gag med cir yang 'char //
zhes gsungs pa ltar ro //
de lta bu brda bzhi la dgos pa khyad par can yod de /
rdzogs pa chen po las /
mig ma btsum pa'i rnal 'byor ni //
rnal 'byor kun las khyad par 'phags //
seng ge'i lta stangs zhes su brjod //
ces dang /
ka ra Na bcings yon tan gyis //
srid pa gsum po g.yo mi 'gyur //
bde ba'i lus ni yod mi tshor //
bde gsal mi rtog pha mthar phyin //
ces dang /
gang du'ang lus mi tshor ba'i bde ba de ni /
zag pa med pa'i bde ba 'o //
bla na med pa'i bde ba 'o //
bde ba chen po 'o //
zhes bshad do //
gsum pa blo sbyong ba de lta bu'i don nyams su len pa la /
tshugs pa drug dang ldan dgos te /
rgyal ba rgod tshang pas /
phyi mtshams ri khrod du sdod tshugs pa /
nang mtshams spyil por sdod tshugs pa /
gsang mtshams mal du sdod tshugs pa /
gnyis med lta ba'i steng du sdod tshugs pa /
yengs med sgom pa'i steng du sdod tshugs pa /
chags med spyod pa'i steng du sdod tshugs pa drug dang ldan pa zhig dgos so //
zhes pa'ang karma lung rigs yar 'phel gyi mi brjed thor mkhan rat+nas bris pa dge //
/

@#//
man ngag sde'i nyams len snying po sgron ma rab gsal bzhugs so //
na mo gu ru ma hA ni d+hi pa dA ya /
man ngag sde'i nyams len snying po la /
gzhi ka dag
/lam khregs chod /
'bras bu thod rgal snang bzhi 'char tshul gtan la dbab pa la /
sems klong gnyis kyi don khrid ngo sprod la brten nas ka dag gi gnas lugs khregs chod sgom pa'i rtsal rdzogs nas /
man ngag sde'i khyad chos bogs 'don thod rgal sgom pa la /
dang po sgron ma gtan la dbab pa ni /
dang po sbyang gzhi rdo rje'i lus la /
g.yas ro ma la bde ba'i ye shes /
g.yon rkyang ma la gsal ba'i ye shes /
dbus a wa d+hU ti la mi rtog pa'i ye shes 'char ba'i rten dang /
tsit+ta sha yi sgron ma /
de la gnas pa'i dkar 'jam rtsa'i sgron ma ka ti shel gyi sbu gu /
rgyang zhags chu'i sgron ma gsum ni nang gi sgron ma gsum /
dbyings rnam dag gi sgron ma /
thig le stong pa'i sgron ma /
shes rab rang byung gi sgron ma gsum ni phyi'i sgron ma gsum /
phyi nang gnyis bsdoms pas sgron ma drug go
/rgyang zhags la dbye na gsum /
'byung ba 'dus pa'i rgyang zhags mig gi dbang rten /
dbang po 'dus pa'i rgyang zhags dbang shes /
ye shes 'dus pa'i rgyang zhags 'od rtsa dwangs pa'i sgo'o //
dgur dbye na bar do dus kyi sgron ma bar do'i 'char tshul /
mthar thug 'bras bu'i sgron ma sku dang ye shes /
de gnyis shugs las 'byung ba dang /
gnas pa gzhi'i sgron ma gzhi lam 'bras gsum dbyer med pa'i ye shes kun la khyab pa dang dgu'o //
bzhir bsdu na /
shes rab rang byung gi sgron ma /
rgyang zhags chu yi sgron ma /
dbyings rnam dag gi sgron ma /
thig le stong pa'i sgron ma dang bzhi ste /
rje shes rab 'od zer gyis /
shes rab rang byung sgron ma'i dbyings rum nas //
rgyang zhags sgron mas rig gdangs sgo phye nas //
dag dbyings sgron mas sna tshogs rgyan bkram ste //
thig le stong sgron zhi khro'i dkyil 'khor 'char //
zhes gsungs pa ltar ro //

//de dag gi don nyams su len pa'i tshul la bzhugs stangs gsum dang gzigs stangs gsum gyi gnad bcun dgos pa yin te /
seng ge glang chen drang srong tshul //
lta stangs zur dang 'og tu phab //
ces gsungs pa ltar las /
dang po ni /
lag bsnol rkang pa'i bar du bzhag
/mig gnyis gtsug tor thad du blta //
chos sku seng ge'i lta stangs kyis //
stong nyid dbyings la rnam par sbyangs //
zhes dang /
gnyis pa glang chen tshul ni /
yan lag bzhi ni sa la phab //
lag gnyis 'gram skyor og ma btegs //
mig gnyis zur la khrid nas su //
longs sku glang po'i gzigs stangs kyis //
rang gsal thig le rtsal la sbyangs //
gsum pa drang srong tshul ni /
lag gnyis pus mor 'khyud nas su //
tsog pur lus bsrang thad du blta //
sprul sku drang srong gzigs stangs kyis //
zung 'jug rig pa'i rtsal la sbyangs //
zhes gsungs pa ltar bzhugs stangs gzigs stangs gsum gyis rtsal sbyangs /
gzhan yang nyi zla mar me me long la nyi 'od phog pa dang gsal khung sogs la gtad de 'dzin med kyi ngang la blo sbyangs /
res 'ga' nyi ma la rgyab gtad de sprin med pa'i nam mkha' la gtad de nam mkha' sum phrugs kyi gdams ngag nyams su blangs /
nyin mo nyi zer la rtsal sbyong bas mig la gnod du dogs na mtshan mo zla zer la yun ring du blta /
gnam stong la mig la drus pa'i zan gyi changs bu 'bru gsum gyis byin brlabs la /
de bzhin gshegs pa bzhi'i mtshan dang sam+b+ha ras bsngo zhing byang chub tu sems bskyed cing bsngo smon bya /
'char tshul thod rgal pa'i rigs can la nges pa cher med kyang /
nang gi rig pa ji tsam brtan na phyi'i 'char sgo de tsam brtan pas dus rgyun ma yengs pa'i nyams len gal che /
'char tshul la /
chos nyid mngon sum mthong ba'i tshe /
dbyings rnam dag nang nas thig le phran bu dang lu rgyud phran bu 'char yang cher mi brtan /
nyams gong 'phel la /
thig le lnga tshom du sku gzugs yin nam min nam bsam pa 'char /
rig pa tshad phebs la /
lha sku spyan shangs sogs bkra lam mer shar yang dang po rdo rje sems dpa' sogs kyi phyed sku zhes sku'i stod dang /
de nas sku yongs rdzogs /
rgyal ba rigs lnga sogs dang rang gi lhag pa'i lha yi dam gang yin 'char zhing shin tu brtan /
chos nyid zad pa'i snang ba la /
'phel kha thams cad rdzogs nas thig le dkar po sran ma tsam 'char bar bzhed /
gter chen bla mas nA ro bdun brtsegs kyi re khA 'char bar gsungs /

!
gong bshad nam mkha' sum phrugs kyi gdams ngag ni /
dbyings gsum bsre ba'i gdams ngag la //
phyi dbyings sprin med nam mkha'i dbyings //
nang dbyings rang sems stong pa'i bab //
gsang dbyings rig pa lu gu rgyud //
nam mkha' sum phrugs gdams ngag skabs //
lu gu rgyud la rig pa gtad //
rim gyis g.yo ba brtan cing dag
/ces gsungs pa ltar ro //

!
de dag gi skabs su tshad bzhi dang ldan pa gces te /
sgron ma snang mdzad las /
bzhugs stangs /   ri bo cog gzhag lta ba'i tshad //
mig mi 'gul ba /   rgya mtsho cog gzhag sgom pa'i tshad //
der 'dzin med pa /   snang ba cog gzhag spyod pa'i tshad //
tha mal gyi shes pa /   rig pa cog gzhag 'bras bu'i tshad //
tshad bzhi ldan pa'i rnal 'byor de //
nges pa'i don la blo 'dres pa'o //
zhes gsungs pa ltar /
mi 'gul ba gsum la gzhi bca'/
sdod pa gsum gyis tshad gzung /
thob pa gsum gyis gzer gdab /
gdeng bzhi'i grol tshad du bstan pa bzhi las /
dang po ni /
lus mi 'gul ba bzhugs stangs gsum dang /
rnam snang gi chos bdun /
mig mi 'gul ba gzigs stangs gsum /
rlung rig mi 'gul ba dal zhing bcos bslad med pas dbyings snang las mi 'da' ba'o //
gnyis pa sdod pa gsum ni /
phyi snang ba sdod pas rkyen ngan grogs su 'char /
nang phung po sdod pas 'khrul pa'i bya ba dang bral /
gsang ba rlung sems sdod pas rnam rtog rang 'gag tu 'gro /
gsum pa thob pa gsum ni /
phyi snang ba la dbang thob pas snang rkyen zhing khams su grol /
nang sgyu lus la dbang thob pas gdos bcas 'od lus su grol /
gsang ba rlung sems la dbang thob pas nyon mongs ye shes su grol lo //
bzhi pa gdeng bzhi'i grol tshad ni /
yar sangs rgyas thob tu re ba dang /
ma 'thob kyi dogs pa dang bral ba ste yar gyi gdeng gnyis /
mar 'khor ba la lhung gi dogs pa dang /
mi lhung gi re ba las grol ba ni mar gyi gdeng gnyis te bsdoms pas bzhi'o //
bogs mos gus kyis 'don pa ni /
gsang skor bla ma rnams kyi rdo rje'i glu blangs shing nyams bskyang ngo ///
/

@#//
bogs don nyams dbyangs byin rlabs char 'beb bzhugs so //
na mo gu ru pad+ma sam+b+ha wA ya /
'og min chos sku'i zhing na rigs drug gi khyab bdag
/kun bzang rdo rje 'chang dbang drin chen gyi bla ma //
snying nas dran pas gsol 'debs thugs rje yis dgongs la //
mchog dang thun mong dngos grub da lta rang stsol cig
/nges pa lnga dang ldan pa longs sku yi zhing na //
rgyal tshab ston pa rigs lnga drin chen gyi bla ma //
snying nas gsol ba 'debs so thugs rje yis dgongs la //
mchog dang thun mong dngos grub da lta rang stsol cig
/zangs mdog dpal gyi ri bo mkha' 'gro yi gling na //
slob dpon pad+ma 'byung gnas drin chen gyi bla ma //
snying nas gsol ba 'debs so thugs rje yis dgongs la //
mchog dang thun mong dngos grub da lta rang stsol cig
/pad+mas yongs su khebs pa mkha' spyod kyi zhing na //
rgyal sras pad+ma'i myu gu drin chen gyi bla ma //
snying nas gsol ba 'debs so thugs rje yis dgongs la //
mchog dang thun mong dngos grub da lta rang stsol cig
/snying dbus dwangs ma lnga ldan 'od lnga yi klong na //
bde bar gshegs pa'i snying po drin chen gyi bla ma //
snying nas gsol ba 'debs so thugs rje yis dgongs la //
mchog dang thun mong dngos grub da lta rang stsol cig
/tsit+ta sha yi sgron ma sems nyid kyi pho brang //
dkar 'jam rtsa yi sgron ma ka ti yi shel sbug
/rgyang zhags chu yi sgron ma mig dbang gi 'char sgo //
dag pa dbyings kyi sgron ma 'od khyim gyi nang na //
thig le stong pa'i sgron ma lnga ldan gyi tshom bu //
rang byung rig pa'i sgron ma 'gyur med du brtan cing //
chos nyid rig pa'i rang mdangs mngon sum du mthong nas //
nyams snang lha sku'i snang ba gong 'phel dang je brtan //
rig gdangs 'char sgo ma lus tshad du rang phebs pas //
chos nyid zad pa'i snang ba yid dpyod dang bral nas //
sku gsum yan lag bdun ldan mthar thug gi 'bras bu //
tshe 'dir mngon du 'gyur nas ma gyur gyi 'gro ba //
mthar thug bla med sa la 'god nus su gyur cig
/ces bogs 'don gyi nyams mgur 'di ltar dgos zhes rigs dbon karma lung rigs yar 'phel bzang pos bskul ngor gter slob ban rgan rat+nas gsol ba btab pa de de bzhin du 'grub par gyur cig
/mang+ga laM///
/

@#//
man ngag sde gsang skor /   bla ma chos sku'i don khrid snying po sangs rgyas mdzub tshugs bzhugs //
na mo gu ru /
ngo bo stong pa chos kyi sku //
rang bzhin gsal ba longs spyod rdzogs //
thugs rje sna tshogs sprul pa'i gar //
dbyer med ngo bo nyid skur 'dud //
bla ma chos sku'i don gyi khrid //
snying po sangs rgyas mdzub tshugs la //
de yang sems zhes pa ni phyi nang gang du'ang dngos por ma grub pa zang thal le ba /
gzhi ngo bo ka nas dag pa /
rang bzhin gsal ba lhun grub /
thugs rje sna tshogs cir yang snang ba /
de dag ma bcos byar med kyi ngang du mnyam par bzhag pa'i tshe ci yang mi sems pa stong sang nge ba de ni ngo bo stong pa chos kyi sku'o //
nyams su myong ba brjod mi shes pa longs sku /
yul la dbang pos mtshams sbyar nas rtog tshogs cir yang snang ba ni thugs rje sna tshogs sprul pa'i sku ste /
'di ni ngo rang thog tu 'phrod cing sku gsum du la bzla ba ste thag gcig thog tu gcod pa'o //
sems dang rig pa'i shan 'byed cing gdeng grol thog tu bca' ba ni /
dper na rig pa ni nam mkha' stong pa lta bu /
sems ni sprin dang na bun 'ja' tshon lta bu gzhi med rtsa bral rig pa'i klong du thim pa'i grol ba'i rang bzhin shes par bya'o //
de lta bu'i lta sgom spyod 'bras ni /
o rgyan chen pos /
lta ba rang lugs ngang du gzhag
/sgom pa byar med ngang du gnas //
spyod pa spang blang bral ba yin //
'bras bu re dogs med par 'grub //
ces gsungs pa ltar ro //
gcer mthong rang grol las /
sngar rjes mi gcad 'das pa'i 'du shes dor //
phyi sngon mi bsu yid kyi 'brel thag gcad //
da lta 'dzin med nam mkha'i ngang la gzhag
/sgom du med cing ci yang mi sgom zhing //
yengs su med cing yengs med dran pa brtan //
sgom med yengs med ngang la gcer gyis ltos //
rang rig shes pa rang gsal lhang nge ba //
shar ba de ni byang chub ces bya 'o //
zhes gsungs pa ltar /
sems nyid ma bcos gnas lugs kyi rang ngo skyong ba'i tshul la /
gsal ba gtso bor ston pa sems sde /
stong pa gtso bor ston pa klong sde /
zung 'jug gtso bor ston pa man ngag gi sde zhes yongs su grags kyang /
mnyam gzhag nyams len gyi skabs su /
gsal stong sems nyid kyi ngang du 'jog pa sems sde /
rig stong chos nyid kyi klong du 'jog pa klong sde /
chos nyid bya rtsol dang bral ba'i ngang la bzhag pa man ngag sde zhes gsungs la /
dang po blta bya'i yul dang /
gnyis pa lta byed rig pa'i ngang la /
gsum pa blta bya lta byed kyi bya rtsol dang bral ba'i ngang la gzhag pa'o //
rig 'dzin shrI sing ha'i snyan brgyud rdo rje'i tshig rkang gsum ni /
dang po thug sar gtugs /
bar du gzhag sar zhog
/tha ma 'gro sar thongs /
zhes pa'i don /
dang po lta ba'i phu thag chod cing sgom pa nyams myong dang ldan pa'i slob dpon mkhas pa la gtugs nas /
sems byung gnas 'gro gsum gyi rtsad brdar bcad de zhu gtug byed /
gnyis pa gzhag sar 'jog pa ni /
gang shar la spang blang bzo bcos med par gzhag go
/gsum pa 'gro sar gtong ba ni /
nyams su myong ba'i rjes ting nge 'dzin gyi ro la zhen 'dzin med par gtong ba'o //
de lta bu'i don la hril gyis dril te 'chi kha mi 'gyod pa rang gis rang ma khrel ba zhig dgos pa yin te /
rje mi la ras pas /
nga mi la ras pa'i chos lugs la //
mi med lung pa'i brag phug tu //
bla ma'i gdams ngag rtse gcig sgom //
'chi kha 'gyod pa med pa dang //
rang gis rang la ma khrel ba 'o //
zhes dang /
chos rje yang dgon pas /
'chi ba snying zug gi dben gnas su //
zhen pa gting log gi sgrub pa pos //
tshe 'di blos btang gi sgrub mtshams bcad //
sems chos brgyad kyi mi la thug phrad med //
ces gsungs pa ltar ro //
de yang grub brnyes rig 'dzin gong ma rnams kyi zhal snga nas /
tshig shes pa la tshig khrid /
don shes pa la don khrid /
nyams myong skye ba la sgom khrid /
mthar phyin pa la 'bras bu'i khrid dgos pa yin /
'khrul snang du gter chen bla ma'i zhal nas /
da mgar rin po che la nga rang gis gnam chos rdzogs chen gyi khrid zhu gi yod pa dang lhan cig tu zhu dgos gsungs snang shar /
zhes pa 'di'ang dge byed chu stag lo'i chu stod zla bar rdzogs chen sde gsum gyi dbang la tsaka li ci dgos sogs dpyad cing dpe cha mjal nas mi brjed tho bri ba'i skabs /
dkar phyogs kyi bzang po gsum pa'i tho rangs su 7skyabs mgon gter chen rdo rje 'chang gi zhal snga nas bla ma chos sku'i don khrid gnang gsungs nas khrid rim rgyas par gnang ba rmis pas /
phyir nangs tshes bcu gsum dang bcu bzhi la blo nas gang dran bag chags dge phyir gter slob ban rgan karma rat+nas bris pa mi chos bla ma'i rdzun du 'gyur na rtsa ba gsum gyi lha la bshags shing rnam dkar dge ba'i sa bon mchis na ma rgan 'gro ba sems can gyi don du bsngo zhing /
mchog gter zab gsang rdzogs pa chen po'i ring lugs dar zhing rgyas la yun ring du gnas pa'i rgyur gyur cig
/sarba dA mang+ga laM b+ha wan+tu ///
/

@#//
sangs gling bka' thang gi shrI siM ha'i zhal gdams kyi dris lan nyung ngu rnam gsal bzhugs so //
shrI siM ha'i zhal gdams kyi don la /
gang shar ma zhen gang shar ma zhen cig gnyis ni /
phyi gzung ba'i yul nang 'dzin pa'i sems gnyis la rnam rtog bzang ngan gang shar la zhen pa ma zhugs cig zhes pa'i don te /
sems snang bas ni mi 'ching zhen pas 'ching //
zhen pa 'di dug gi ro ltar spongs //
zhes so //
ma shar ma shar gnyis ni /
ma 'khrul pa'i shes pa gtad med de /
tai lo pas /
sems la gtad so med na phyag chen yin //
'di la goms shing 'dris na byang chub thob //
ces so //
shar shar zhes pa gnyis ni /
'gyur med yongs grub phyin ci ma log pa'i ye shes so so rang gis rig pa'i spyod yul du gyur pa /
shar ma zhen zhes pa ni /
chos rje 'jig rten gsum gyi mgon pos /
chen po gsum gyis ma reg rtog pa'i mchog
/ces gsungs pa ltar /
gzhi dbu ma chen po /
lam phyag rgya chen po /
'bras bu rdzogs pa chen po ste /
chen po gsum gyis kyang ma reg pa de ni rtogs pa'i mchog yin no //
zhes gsungs pa de'o //
shar grol dus mnyam shar grol dus mnyam mo :
zhes pa gnyis ni /
sgom rab la rnam rtog sgom du shar ba rnam rtog ngo bo chos skur gsungs pa de'o //
stong stong gnyis ni /
thag khra'i sbrul ltar med snang glo bur ba /
mi stong mi stong rnam par stong ni /
ma yin dgag bla med chos kyi gnas lugs mthar thug pa yin te /
rgyud bla ma las /
glo bur dag gi khams stong gi
/bla med chos kyis stong ma yin //
zhes gsungs pa ltar ro //
ma 'gags ma 'gags ni sku dang ye shes /
'gag 'gag ni gnyis 'dzin gyi 'khrul snang /
'gag pa med ni rang byung lhun grub kyi chos rnams /
ye stong ye stong rnam stong rnam par stong ni /
ye gdod ma nas dngos por grub ma myong ba gzhi med rtsa bral 'khor 'das kun khyab bo //
steng 'og bar mtshams phyogs med kun shar 'di ni /
chos nyid ris med srid zhi kun khyab kyi ye shes so //
zhes pa bkra shis zur mang gling gi dge slong karma tshe brtan gyis bskul ngor /
mkhan po 'bar ba chen pos bka' bkyon dang bcas te bris pa'i yi ge pa ni zhu ba po nyid kyis bgyis pa 'gro rnams bdud bzhi'i g.yul las rgyal zhing rdo rje lta bu'i ting nge 'dzin la mnga' brnyes par gyur cig
/bi dza yan+tu ///
/
