@#//
drag po mngon spyod kyi rgyud dang zhal gdams du ma'i dgongs don gcig tu bsdus pa'i yi ge gal 'gag gnad kyi gzer bu zhes bya ba gam b+hI raM/[ \u0f80]atsha //
oM swasti /
rang bzhin ma 'gag chos dbyings drag po'i mkhar //
kun rtog gzung 'dzin mtshan ma'i dgra bgegs kun //
stong nyid spros bral ngang du tshar gcod pa'i //
bka' drin mnyam med rtsa ba'i bla mar 'dud //
drin can bla ma'i thugs kyi gsang mdzod las //
brdol ba'i zhal shes snying khrag dwangs ma rnams //
snying gi yol gor gtam 'os kho na las //
spel bar phangs kyang dran pa'i zungs su bris //
de la 'dir drag po mngon spyod kyi las thams cad kyi sngon du 'gro ba ling 'khor bri ba'i tshul bshad pa ni /
man ngag snying gzer gyi gzhung me'i spu gri las /
dmigs rten 'ben la bca' ba dang :
bla bdud gzugs la dbab pa dang :
kha 'dzin rgyab rten phral ba dang :
zhes pa'i sa bcad gsum po khol du phyung ste 'god pa la /
dang po ni /
drag po sngags kyi 'khrul 'khor las /
dmigs rten 'ben la bca' ba ni :
dgra bgegs ling+ga bri ba yin :
zhes gsungs pa ltar thog mar snag tshwa mnye ba ni /
dug sna khrag sna dang /
dgra la yin na /
pho gshed mo la rbad pa zhes bya ste mo grir shi ba'i khrag dang /
mo la /
pho gshed mo la rbad pa zhes bya ba pho grir shi ba'i khrag dang /
srog gshed srog la dbab pa zhes bya ba /
dper na dgra bya lo par bya sprel gang rung gi khrag gi mtshon bla tshe gang yin de'i snying khrag dang gzhan yang rang gzhung nas bshad pa'i rdzas rnams la klu gnyan sde brgyad drag po gnas pa'i chus sbangs pa'i khu ba snag tshar bsres /
gri lcags sam thod ngan gang rung gi thod par blug la lag g.yon du bzung /
g.yas pas dug shing gi skya ba thogs la /
dgra bgegs rnams dgug gzhug drag tu bya /
de nas dgra bo rnams mgo nas brtsam gzugs phung lhag ma ma lus par phye mar brlag par bsam la rang gi dri ma kha rlangs rdul sogs ma song bar legs par mnye'o //
de ltar snag tsha mnye ba'i las nyin gung la bya'o //
gzhung las /
dus tshod nyi rgas kha ni bya 'gyu bri :
zhes pa'i dus der bri ba la /
gzhi ro ras la bris pas bdag po'i yid 'jug pa'i dgos pa /
dug shog gis nad bskyed pa'i dgos pa yod pas dra lteb legs par byas la /
bri gzhi der rnam shes lnga chags pa'i rten du /
lung thang /
khra khrog bshang tse /
ba tshwa /
bi Sha rnams dang /
sha khrag rus gsum chags pa'i rten du /
sha chen /
gri rus /
mngal khrag rnams byug go
/de nas 'khor lo bri ba la /
yang gces zangs gzer smug po las /
de la zlog pa'i rkyen bzhi dang :
mi 'dus gnad bzhi shar rkyen bzhi :
rten la mi khug gnad bzhi rnams :
spang nas tshad ldan bri bar bya :
zhes gsungs pa'i dang po /
de nyid las /
mgo bo che la sha rgyas pa :
yan lag rags dang mtshan ma sbom :
gnyis pa ni /
mig ni 'bru tshugs rna ba krong :
sna leb 'bur dang kha zum pa :
gsum pa ni /
mgrin pa ring la nying lag thung :
rked pa phra la lhu tshigs rgyas :
bzhi pa ni /
mtshan nyid ma tshang sngags ma dag :
rdzas ma 'dzom dang dus mi nges :
zhes pa'i skyon rnams spangs te /
sngags pa la gshed 'beb kyis gzir nas bri ba ste /
gshed sngags rnams thog mar bri ba dang /
bon po la bdud 'beb kyis bri ste kha nas bri /
mi skya la srid pa chags tshul gyis bri ste lte ba nas bri /
bgegs la gshed 'beb bam gzir nas bri ba ste /
spyi bo'i gzir byed gzungs bri zhing /
gzugs kyi rnam 'gyur yang gzhung las /
gang bsad pa yi ling ga ni :
med du mi rung ro ras la :
ling+ga che chung tshad dang sbyar :
bon po co 'dzings ban de gsang gnas 'dzin :
mi skya rgyab lag bud med brang brdung ba :
de ltar bris la sngags dang dmod pas bskor :
zhes pa ltar bri'o //
de nas rang gshed gnad kyi yi ge lus la bkod pa ni /
gzhung las /
rang gshed phab pa'i rgyu mtshan ni :
mi dang lha 'dre 'dra ba ru :
srog gcod mtshon cha rang chas gnas :
rang la gnas pas rang gshed yin :
tsit+ta rin chen gur khang na :
srog ces bya ba'i ngo bo ni :
rgyu ni dwangs ma lnga las grub :
dbyibs ni yi ge'i rnam par gnas :
rnam shes yi ge 'bru gcig pa'o :
zhes gsungs pa ltar /
ye shes dang las nyon sogs skyed par byed pa'i rgyu rang la ye nas gnas pa de nyid gshed du dbab pas na rang gshed ces bya /
snying ga'i dbus dwangs ma lnga'i gur khang du mi shigs pa'i thig le'i dbus su /
dwangs ma'i 'od lnga las grub pa'i gnas srog dgra 'dre'i dbang gis nr-i dang tri /
de'i 'og tu mi 'gyur ba'i srog dang /
de gnyis g.yas g.yon du 'khor 'das brtan dang g.yo bar byed pa'i dzaHkha sprod /
phung khams brlag par byed pa'i sa bon steng gi rtsa gsum 'dus mtshams su gzir byed 'bru gnyis trig nan /
'og tu rtsa gsum gyi mtshams su gcod byed 'bru gsum ste breng shag rbad /
de'i rgyab rlung gi gur khang sngo skya mthe bong tsam gyi nang gi rtsa gsum la ma rig pa nga bdag gzung 'dzin gyi sa bon g.yo ba'i dug gsum steng nas g.yas g.yon gsum du 'phrog byed hur thum dzaH
de'i phyi khrag gi dwangs ma bye'u man rtse'i mgo bo tsam pa'i nang rtsa chen bzhir gyes pa la bdud bzhi'i sa bon 'dod chags zhe sdang gti mug phrag dog gis gsod par byed pa'i mtshon 'bru bzhi mA ra ya rbadaH
mtshams bzhir gyes pa'i rtsa bzhi la gzugs tshor 'du shes 'du byed kyi rten las nyon 'thib par byed pa'i dug nad myos byed 'bru bzhi ste ro myags mug thum /
de'i rgyab tsit+ta'i gur nang du rtsa chen brgyad kyi rtse mo la mig rna ba sna lce lus yid kun gzhi ste nyon mongs rnam shes brgyad kyi rten tshogs brgyad 'joms pa'i tho ba yi ge 'bru brgyad /
a ka Ta pa sha ya ta tsa /
de'i phyir yid kyi sgra gcan 'phrog byed /
tsit+ta dzaHA b+he sha ya dgra bo che ge mo'i srog rtsa dmar po hur thuM mA ra ya dza nr-i shag nr-i rbad nr-i gtubs nr-i mA ra ya rbadaH
ces dgra bo pho mo gang yin yang sngags mgo phyir bstan kho nar bri /
de dag gi mthar dgra pho yin na sngags mgo phyi dang mo yin na mgo nang bstan du ming rus dmod pa sbyar ba gang shes bri'o //
mgrin par yid shes 'joms shing gtub par byed pa'i yi ge 'bru bzhi myags thuM ril rbad dang ngag gi sgra gcan 'phrog byed /
wA ka thums ngag lkugs par gyis /
dpung pa gnyis su myos byed 'bru bzhi /
myog mug ro myag
/kha nang du /
bdud po nga long bdud pos nga'i srog chod dung dung thums zhes bri /
bying zhing 'thibs pa'i sprin bzhi te /
sna la rdib /
rna ba gnyis la 'on /
mig la long /
lce la dz+wa la pa ya /
dbang po lnga la ta tha ya /
dpral bar rus ngo shes na dang ma shes na kung keg 'u ji shang /
zhes rus chen lnga dang /
rus khug dzaHdzaH
zhes dang /
grong sde mang por sha truM che ge mo zhes ming bri /
yang na /
e la d+ho dgra bo che ge mA ra ya rbad /
ces bskor la bri /
spyi bor bag chags kyi las ngan gnod par byed pa'i yi ge 'bru bzhi myags mug rbad dzaH
zhes dang lus kyi sgra gcan 'phrog byed /
kA ya hur d+ha sa ya ra rdi da yan satwam b+ha ya hri da yan breng shag rbad trig nan hur /
'khor 'das kyi sa bon gtsug tu e /
gsang bar tri /
ltag par lus ngag yid gsum 'ching byed sgrog gzer 'bru gsum shad truM nan /
rang gshed bskul ba'i sgra bzhi te /
dpral bar rus /
kha la ming /
ltag par dzaH
smin par nan /
rang bdud g.yo bar byed pa'i sa bon spyi bor taM laM/
mgrin par baM/
snying khar raM/
lte bar yaM/
dmod pa drag po'i thig bzhi te /
rkang lag gi nywa bzhir chog re re /
lte bar lus skyed gnas shig nr-i la mA ra ya rbad kyis bskor /
de'i mthar kho'i yul dang /
grong ngam /
pha ma sogs 'di zhes bskor la bri /
gzugs phung bshig byed 'bru gnyis ha la /
tshigs bzhir 'du byed mnan pa'i gyad /
rmug byed yi ge 'bru bzhi khams shag sbur ya /
zhes dang yan lag gcod byed gdab pa'i gzer bzhi /
dzaHhU~M baM hoH
mtshan mar sreg par byed pa'i yi ge tsha /
'doms su /
b+hi da ya trig nan breng shag rbad phaTaH
'phang du ldang ba'i rlung dmar gyis g.yeng bar byed pa 'bru gsum /
nA sha ya /
gnas nas spar bar byed pa rkang zhabs su rlung gi da la'i nang du /
du yaM phaT dzaH
mi 'gyur ba'i sgrog bzhi dpung par chings brla la sgrogs /
yan lag mthil bzhir sdom byed gzir sngags 'bru bcu gsum /
ang ku sha dzaH
pA sha hU~M/
s+pho Ta baM:
g+han d+he hoH
yan lag bzhi la /
shi tri byi tri A na ya /
zhes dang /
lag ngar gnyis la /
rengs rengs yan lag rtsa rgyus rengs badzra pA sha hU~M/
tshar re re bri /
rkang ngar gnyis la gum gum 'gro bar byed pa'i rkang pa gum badzra s+pho Ta baM dang zhwa re re bri /
ling+ga'i gzer bzhi ni /
lag ngar g.yas la ya ma snying /
g.yon la ya ma khrag
/rkang ngar g.yas la /
ya ma ru /
g.yon la /
ya ma tsa /
zhes pa re re'i mjug tu dgra bo che ge tshal pa baM ril dum bu mA ra ya phaT tshar re btag go
/gzer bzhi gshin rje'i ling gar ma gtogs mi dgos so //
gnyis pa ni zangs gzer smug po las /
bla bdud gzugs la dbab pa ni :
byad ma'i bla dwags bri ba yin :
de la bla khyim bla srog dang :
bla dwags bla len bla gshed sngags :
bla bdud yul shes bla rdo bsags :
bla shing bla gnas bla dus bcas :
zhes don tshan bcu gcig tu gsungs pa'i /
dang po /
bla khyim ni /
dug dang gla ba'i khrag bsres pas /
g.yas pa'i brla la /
sha ba /
rkyang /
rta /
g.yag
/bong bu /
glang ste che ba drug
khyi /
phag
/rna ba /
lug
/ra /
gla ba bcas chung ba drug ste de'i gzugs bri'o //
gnyis pa bla srog ni /
gong gi bla gzugs kyi lte bar tsa k+kha rda phu tri g+ha /
hu ka la se dza b+ha /
zhes bri /
gsum pa bla dwags ni /
gong gi sngags mthar bla gang yin de nyid khug dzaHdzaH
bzhi pa bla len ni /
g.yon pa'i brla la gong gi sha rkyang la 'phar ba /
rta g.yag la spyang ki dang /
bong bu glang la dom /
khyi phag la dred /
rna ba lug la glag mo /
ra dang gla ba la khra rnams kyi gzugs bri'o //
lnga pa lo gang yin gyi gshed sngags ni /
gong gi gzugs kyi lto bar /
byi ba nas phag gi bar du rim bzhin /
b+hi tsa ya du b+he tri phaT:
A ran smi g+h+ri rta rbad :
a b+hi ta ra me d+h+ri rbad :
sha sa ka ra ha ra rbad :
sa ta b+ha ti li du rbad :
sa la tra b+he ma tri rbad :
sha ra b+ha tre ma ta rbad :
par sha b+hu ti sa phag rbad :
b+hi ta ye myur b+ha ya rbad :
srin dur ti g+ha tra rbad :
shu na sa su ra tra rbad :
zo bo mu sha b+hu ta rbad :
sngags mthar bla 'di zhes bya ba mA ra ya rbad :
ces bri /
drug pa bla bdud gshed la dbab pa ni /
spyi bor lha'i bu'i bdud sngo nag bung ba me tog 'jib pa 'dra ba /
mgrin par nyon mongs pa'i bdud sdig pa dmar po brag la 'dzeg pa 'dra ba /
lte ba na phung po'i bdud sdom dud kha bgrad pa 'dra ba /
snying gar 'chi bdag gi bdud mthing nag gyad stobs che 'dra ba /
de rnams kyi sa bon spyi bo nas rim bzhin so so'i bar /
lam bam raM yam /
zhes pa bri /
bdun pa yul shes ni /
dpung pa g.yas par pho ming la pho bdud phob ces dang /
g.yon par mo ming la mo bdud phob ces pa bri /
lag gnyis g.yas par /
yul ming dang myogs /
g.yon par shes pa'i 'du byed thum /
zhes bri /
brgyad pa bla rdo gsag pa ni /
ban+d+he /
bon po /
sde dpon /
yul mi /
sngags pa /
bka' log
bud med /
bu tsha rnams la rim bzhin /
shel /
g.yu rdo /
brag nag rdo /
dur rdo /
rdo nag
/g.yam sngon /
lhang ma lhang 'tsher /
pha bang long bu rnams la gri khrag dang btsan dug gis tri re bris pa bla dwags steng du 'jog
dgu pa bla shing ni /
gong gi go rim bzhin /
shug pa /
stag pa /
bom /
sbyar pa /
tsher ma /
kham bu /
glang ma /
ba lu rnams la nr-i re bris la bla dwags steng du 'jog
bcu pa bla gnas bshad pa la /
pho'i bla gnas ni /
gcig nas bcu gnyis bar dang /
bcu gsum nas 'gre shes pas 'di ltar ro //
gcig pa la snying /
gnyis pa la lkog ma /
gsum pa la mgo
/bzhi pa pus mo //
lnga pa mchan khung /
drug pa rkang pa /
bdun pa brang la /
brgyad pa ltag pa /
dgu pa ro stod /
bcu pa rgyu zhabs /
bcu gcig sked pa /
bcu gnyis skra mtshams so /
tshes kyi bla gnas ni /
rkang pa'i bol /
long /
brla gnyis /
rked pa /
lkog ma /
lag mthil /
rkang mthil /
lag pa /
mtshan ma /
sgyid pa /
'phongs /
sna /
rna ba /
pho ba /
snying /
lus spyi /
brang /
ol gong /
rke /
lag pa'i bol /
pus mo /
the bong /
mchan 'og
/sog pa /
rtsib chung /
nu ma /
rje ngar /
mig
/rgyu ma /
lte ba rnams so //
dus tshod bla gnas ni /
nam langs kha /
nyi shar mjing pa /
nyi dros mchu /
nyin phyed brang /
phyed yol lto ba /
dgong mo snying kha /
nyi nub rgyab /
srod la rked pa /
srod yol lag pa /
nam gung mgo
/tho rangs lus bying la gnas so //
bcu gcig pa bla dus ni /
sha ba srod la bsad las bya /
rna ba srod 'jing /
bya nyi shar /
phag tho rangs /
lug nyi dros /
ra phyed yol /
rta nyin phyed /
khyi nyin gung /
glang nyi nub rnams so //
'di dag man ngag snying gzer gyi dgongs pa thun mong ma yin pa'o //
spyir btang bla dwags bri lugs /
yi ge tsha la /
troM/    byi ba /
tring /    glang /
shaM    /stag
/tri /    yos /
dzaH    'brug
/khaM/    sbrul /
sha   /rta /
g+ha /    lug
dzaH    sprel /
traM/    bya /
thuM/   khyi /
dzaH   phag
/zhes dgra sngags mgo pho phyi bstan dang /
mo nang bstan du bri /
gzhan yang /
g+har+b+ha nr-i dzaH
zhes dang /
dgra bo'i bla dwags brgyad bla chen drug
sprul pa drug dang bcas pa khug dzaHdzaH
zhes dang /
gzhan yang /
dgra bo'i bla mi ru brdzu ba khug dzaHdzaH
de bzhin du /
sha bar /
rgo bar /
lug tu /
ra ru /
bya ru /
bong bur zhes sbyar ba bri zhing bgegs la byed na zhal las shes /
ling+ga chung ngu la bsdoms te bri'o //
gsum pa ni gong ma las /
kha 'dzin rgyab rten phral ba ni :
dgra bgegs lha dang phral ba yin :
de la ling khrus lha dbye dang :
lha lnga gshed du dbab pa 'o :
zhes gsungs pa ltar gsum las /
dang po ling khrus ni /
gong gi ling+ga legs par grub rjes /
bse shing ngam skyer pa gang rung gi them de bcug
/mes bsangs /
rlung gis g.yab /
mdun du lcags snod du bzhag
/g.yas su chu gtsang 'o mas bran pa bzhag la /
oM swa b+hA wa shud+d+haHsarba d+harma swa b+hA wa shud+d+ho\u0f85 haM:
stong pa'i ngang las chu de nyid :
gnas gyur pad zla'i gdan steng du :
bam las chu yi lha mo dkar :
zhal gcig phyag gnyis g.yas mchog sbyin :
g.yon pa pad+ma'i sdong bu 'dzin :
zhabs gnyis rdo rje'i skyil krung bzhugs :
dar dang rin chen rgyan gyis brgyan :
rang gi thugs ka'i sa bon las :
'od 'phros ye shes spyan drangs gyur :
badzra sa mA dzaHsa spyan drangs /
dzaHhU~M baM hoHsa gnyis med du bstim /
oM badzra ar+g+haM sogs kyis mchod /
bstod par 'os pa thams cad la sogs kyis bstod /
slar yang thugs ka'i sa bon las 'od zer 'phros dbang lha 'khor bcas badzra sa mA dzaH
pany+tsa ku la sa pa ri wA ra ar+g+haM sogs kyis mchod /
de bzhin gshegs pa thams cad kyis 'di la dbang bskur bar mdzad du gsol /
zhes gsol ba btab pas /
oM sarba ta thA ga ta a b+hi She ka te sa ma ya shrI hU~M/
zhes dbang bskur /
sku gang dri ma dag chu'i lhag ma spyi bor 'khyil pa las mi bskyod pas dbu brgyan par bsam /
lha mo'i phyag g.yas mthil gyi dza yig las :
byung ba'i dri chab bdud rtsi'i chu rgyun gyis :
'khor lor rang gi dri rlangs phog pa rnams :
bkrus te gtsang zhing dag pa nyid du gyur :
ces dmigs pa nan du sgom zhing gong gi chab nas cung zad kyang gtor /
skabs 'dir sngags dang dmod pa rnams la gri khrag dang thang khrom byugs /
gnyis pa lha dang dbye ba ni /
bden brdar dgug gzhug byas la bstim /
gu gul dang rta bon gyi dud pas bdug cing /
lha sngags mthar dgra bo snying sha mA ra ya phaT:
dgra bo'i lha sha mA ra ya phaT:
dgra bo'i pho sha mA\u0f8e
dgra bo'i mo sha mA\u0f8e
dgra bo'i zhang sha mA\u0f8e
dgra bo'i yul sha mA\u0f8e
dgra bo'i srog sha mA\u0f8e
dgra bo'i le sha mA ra ya phaT:
ces brjod cing dgra bo'i lha srung bya spu rlung gis khyer ba bzhin bskrad par bsam /
slar yang gtsang chab dri bzang gis sbags pa bshams la gong bzhin lha mo bskyed bstim dbang bskur bar song rjes /
lha mo des pha rol gyi tshe srog bsod nams kha rje dbang thang thams cad 'ub kyis bsdus nas chu la bstim par bsam la /
rang gi dri rlangs ma phog par ling ga chur g.yab /
lha mo yang 'od du zhu ba chu la thim par bsam la /
de nyid rang gis 'thungs pas tshe bsod dpal 'byor rgyas shing nus mthu thogs pa med par gyur /
gnas la gtor bas byin dang ldan par bsam mo //
gsum pa lha lnga gshed du dbab pa ni /
slar yang bden brdar brjod la /
phyir bton rang thag gi mig tu lan gsum 'dren /
bros pa khrims la bcar bar bsam /
yu ba lan gsum bskor zhing sla ngar yang 'jug
/rang yus gnon cing skam pas brdung ba dang lhan cig tu /
rtsa sngags mthar /
dgra bo'i bla sha re ma ti 'grim 'grim /
sha ma ru ti thul thul /
myog myog yed yed /
sha ma ru ti khug khug ling myog ling shag ling thum /
tsa mun tri b+h+yo dzaH
zhes brjod cing bla srog bstim /
mu zi nag po /
bong nga nag po /
khyi phag mdze pho yugs nal ma'i khrag
/dme pho dang khyi brun /
mgar ba'i lham krad /
byer ma'i lham tshangs rnams kyi dud pas bdug cing /
bya rog gi dang ru g.yas par yugs sa'i mngal khrag gis nr-i dang a nr-i rak+sha mu tsu ru lu b+h+yo dgra bo mgon skyabs lha dang sa ma ya pra shag phye phye zhes bris la tsha ba gsum byugs /
'ug pa'i dang ru g.yon par mdze khrag gis a dang shog shog kha la rak+sha thun b+h+yo dgra bo lha lnga dang sa ma ya pra shag phye phye zhes bris la bsil gsum byug pa gnyis kyis g.yab cing /
dgra bo che ge mo nr-i trag rak+sha mA ra ya /
nri trag shin tri mA ra ya /
ru tra hab le hab le /
ru tra hob le ni /
a ya zhung zhung kha ti ni /
rdo ba su ru su ru ni /
de bi 'ur ya 'ur ba ni /
na su ye tri 'ur pa ni /
ka su ye tri zhu ti ni /
rde sha kha ti 'ur pa ni /
rde ba tsit+ta shur ti ni /
dgra bo'i mgon skyabs byed pa'i lha srung thams cad mA ra ya shag phye /
dgra bo'i skyob byed kyi lha srung khyed rnams dam nyams 'di'i mgon skyabs dang dpung gnyen ma mdzad par gshed dang bdud du mdzod cig myogs mug rbad dzaHdzaH
zhes brjod cing gshed du dbab /
slar yang /
mtshur nag
/sbrul sha
/rta bon /
glang 'og can gyi gzhob rnams kyis bdug cing /
a A aM aHpa pha ba b+ha ma k+Sha dgra bo'i srung skyob byed pa'i lha srung thams cad mA ra ya shag phyes /
i I l-i l-I ka kha ga g+ha nga la sa dgra bo'i sogs 'gre'o //
u U tsa tsha dza dz+ha nya wa sha\u0f8e
e ai r-i r-I Ta Tha Da D+ha Na ra Sha\u0f8e
o au ta tha da d+ha na ya ha dgra bo'i sogs brjod cing thal mo brdab bo //
dbye ba rlung lha'i phyogs nas dbye zhes gsungs pas lha dbye sgrub khang gi nub byang du bya zhing rdzas dud rang dang lha rten la ma phog pa gal che'o //
gal te des kyang ma dbye bar zhub can gyis bsrung na /
mu zi bdug
/sha ba'i ra gzhob /
mi chen gyi brun /
mo btsun dme skra /
g.yag dkar bye ma'i khrag
/bya rgod 'chal mo'i dor rta /
khral nal ma'i lham krad /
spyang ki mgar ba'i sha rnams bsregs /
so so'i dbye sngags 'dren lha dbye dang dmod bcol drag tu bya'o //
ting 'dzin mi gsal zhing bying rmugs che na ye shes sems dpa' ste mchod bstod gtor ma sngags dang dmod mo drag tu bya'o //
yang sbyin bsreg sogs kyi ling ga 'bur du bzo ba'i rgyu tshad ni /
gshin rje gshed kyi bshad rgyud khri drug stong pa las /
ling ga sor bcu dbang po dod //
skra sil gcer bu khog stong pa //
snying khar ming dang dpral bar rus //
bla la bla dwags lte bar khams //
gro ga la bris so sor bcug
/pha mes bu tsha spun zla'ang bcug
/nad rims gri khrag sna tshogs dang //
dug sna sogs kyis nang phyir byugs /
de bzhin sga sgog pi pi ling //
tsha ba gsum gyis phyi nas byug
/rgyu rkyen nye bar gsod pa'i rkyen //
mkhar gong srin can bad mkhris slong //
bong bu'i sa bon nad rnams 'du //
sha dmar lus la tsha ba bskyed //
nad khrag de skyed dug snas gsod //
ces gsungs pa ltar rdzas de rnams dang rang gzhung nas bshad pa'i rdzas rnams bsres la gong bshad kyi yi ge rnams gro shog la bris te so so'i gnas su 'jug pa yin no //
gzhan yang shes par bya ba'i gnad ni /
rdo rje gtsug lag gi rgyud las /
bsdu yig la sogs bslad pas spangs //
zhes gsungs pa ltar /
yi ge rnams bsdu yig dang /
mu khyud /
gzugs bris sogs la thug pa dang /
yi ge phan tshun thug pa dang /
'byar zhing 'brel ba dang /
zum pa dang /
bris bsubs chad lhag sogs med pa dang /
sngags tshig dang dmod sham sogs la nor 'khrul dang bri gzhi'i ras shog la bug rdol dang dri ma chags pa /
mu khyud kyi sngags dang dmod mo sogs bskor nas bri dgos rnams mgo mjug ma 'phrod par sa stong lus pa /
byug rdzas rnams kyang rang rang gi byug gnas de las gzhan du ma thal ba /
bgegs la gang dmigs de'i ri brag chu mig shing sogs byugs dgos /
lhag par rang gi dri rlangs shor ba sogs log rdugs 'byams gsum gyi skyon rnams spang ste yid gzhung par bri zhing /
dgra'i ming yig gang byung la dang po nas rgya mtshams kyis btab par /
rang gshed rang la dbab pa'i rdzas /
dri ma drug sogs gang 'dzoms lcags snod du me la rlangs thon tsam bsros la byug go
/gzhan yang snying kha'i sa bon dang gzugs rnams la srog gshed srog la dbab pa'i khrag gis dmar por byug cing /
zag rdzas kyang byug go
/de ltar drag po mngon spyod kyi las rnams la nye bar mkho ba'i ling ga'i gnad sogs gal che ba 'ga' zhig gab sbas med par bkod pa 'di ni /
man ngag snying gzer nag po'i dgongs don gtso bor bzung /
gzhan yang mngon spyod kyi rgyud gzhung du ma'i dgongs don bla ma'i zhal la gab pa rnams nyams su blang bde'i phyir dkyus su bkod pa yin no //
rgyud gzhung man ngag yangs pa'i mkha' klong nas //
zhal shes sngon med sprin sngon rol pa las //
drag sngags 'brug stong ldir ba'i gnam lcags thog
/log 'dren gshed du 'beb bo bag yod byos //
'ga' zhig mkhas dang chen po'i khur chen gyis //
non pas mkhas pa'i gsung gsang mi brten par //
sbom ldir glang chen lta bur rab 'gying ba'i //
sngags rgan g.yu 'brug sngon mo'i sgra las gsang /
kho bos 'bad pa chen pos mkhas pa yi //
zhabs pad spyi bo'i gtsug gi rgyan du bsten //
zhal shes gsung gsang bdud rtsi'i thigs pa thob //
de phyir gdams skor 'di la goms 'dris rnyed //
'dir 'bad bsod nams nyin byed ltar 'bar bas //
ma rungs bdud sde'i ba mo kun 'joms shing //
gsang chen chos kyi pad tshal rab rgyas nas //
'gro kun kun bzang go 'phang myur thob shog
/de ltar drag po mngon spyod kyi las rab 'byams la nye bar mkho ba'i yi ge gal 'gag gnad kyi gzer bu zhes bya ba 'di yang /
dbu ru byang phyogs su skyes pa'i rlangs rigs kyi sngags ban karma drag pos   khri smon chos mdzad don ldan   shar mar bkod pa ste /
rgyal ba'i bstan pa rin po che yun ring du gnas shing mi bsrun dgra sde'i dpung tshogs thal bar rlog pa'i rgyur gyur cig
/dge'o //
shub+haM///
/
