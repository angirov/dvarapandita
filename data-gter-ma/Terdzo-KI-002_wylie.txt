@#//
dzA bIr gyi rlung khrid 'ja' lus mngon gyur zhes bya ba bzhugs //
brgyud pa dang po /
na mo gu ru dzA ha bIr ya /
gang gi bka' drin bdag la nod pa yis //
snying mun sel ba'i sgron me rab sbar nas //
stong gsum gsal mdzad rje btsun bla na med //
grub mchog blo bzang byams par gus pas 'dud //
rgya gar shar phyogs grub chen dzA bIr nas //
rim par brgyud pa'i rlung khrid dag snang ma'i //
nyams len mdo tsam 'bri bar byed pa la //
bka' srung drang srong brgyad kyis gnang ba stsol //
nges 'byung lhag bsam sngon song rnal 'byor pa //
tshe 'di blos btang rlung khrid zab mo'i don //
skal ldan 'ga' la phan phyir lhag bsam gyis //
zab mo rlung gi bcud len nyams khrid bshad //
de la sbyor dngos mjug gsum las /
dang po sbyor ba ni /
rang nyid gang du 'dug pa'i gnas khang de nyid kyang rang gar grub pa ma yin pa ngo bo pad+ma bkod pa'am bde ba can yin pa la /
rnam pa sa chu me rlung nam mkha' lnga'i bcud rim bzhin ser dkar dmar ljang sngo ba'i 'ja' tshon sna lnga'i rang bzhin du bsam /
rang yang tha mal du gnas pa ma yin par rang lus 'ja' tshon gyi rang bzhin rnam snang gi chos bdun du bcas pa'i lus kyi dbus drang por rtsa dbu ma kha dog sngon po bai DUr+Ya lta bu khyad chos bzhi ldan /
rtsa rtse rbad kyis bcad pa /
sba mkhar 'bring po tsam /
yar sna tshangs bug dang mar sna gsang gnas su zug pa /
g.yas g.yon du rim pa ltar ro rkyang gnyis kha dog dkar dmar mda' smyug tsam gyi yar sna rna ba gnyis su sbal pa'i kha gdangs pa lta bu /
mar sna dbu mar zug pa yi ge cha lta bu /
rtsa de gsum lus kyi ka ba'i tshul du gnas pa /
'ja' tshon sna lngar bsgoms kyang chog
/gzhan rgya rtsa nyi khri chig stong sgal tshigs re la gdung ma rgyug pa'i dral ma'i tshul du yod pa'am /
yang na rtsa phran nyi khri chig stong gro sog 'bring po tsam gyi rtsa ba rnams 'khor lo lnga'i gnas rnams su zug pa /
rtse mo nas ba spu nyi khri chig stong skyes pa rnams kyang 'ja' tshon lnga'i rang bzhin nam /
yang na 'ja' dkar po'i rang bzhin gdung ma la rgyug pa'i dral ma'i tshul du bsam /
rgyas par spro na rtsa 'khor phran rags pa rnams bla med ltar gsal btab /
skyabs yul dang bla ma'i rnal 'byor lhan cig bskyed pa ni /
rang gi spyi bor khri snyan sa le'i pags pa'i steng du /
drin chen rtsa ba'i bla ma rdo rje 'chang 'jam dbyangs mkhyen brtse'i dbang po grub thob dzA ha bI ra'i rnam pa can 'phongs kyis tshangs bug dang /
zhabs rting gnyis kyis ro rkyang gnyis kyi kha bkag pa 'ja' tshon gyi rnam par bzhugs pa'i phyag gnyis mdzod spur thal mo sbyar ba /
ang rag dang /
sgom thag dmar po na bza' dkar po dbu skra mthing ga thor cog phyed bcings byas pa /
khri snyan gyi pags pa nyis bltabs byas pa phrag pa g.yon du bkal ba'i mgo bos nu ma g.yon pa bkab pa /
stag lpags kyi sham thabs dang rus pa'i rgyan drug gsol ba /
de thams cad kyang 'ja'i rang bzhin can /
zhal nas khri snyan gyi rwa dung 'bud pa'i sgra las /
dzA bI ra'i phyi nang gsang gsum gyi chos kyi sgra phyogs bcur sgrog par bsam /
de'i dbu gtsug tu khri snyan gyi pags pa'i steng du mchog sprul rin po che blo gsal bstan skyong /
de'i dbu gtsug gi gdan steng du rje btsun 'chi med grub pa'i dbang mo dpal ldan bzang mo nas /
ma hA nA tha'i bar bla ma thams cad grub thob dzA ha bI ra'i rnam pa can dang /
yang na rtsa ba'i bla ma nas rgyal dbang rat+na'i bar phal cher rab byung gi rnam pa can chos gos gsum dang /
paN+Di ta badzra nA tha /
grub chen dzA ha bI ra /
grub chen ma hA nA tha gsum grub thob kyi rnam pa can ang rag sgom thag sogs gsol ba rnams tho brtsegs /
ma hA nA tha'i spyi bor pad+ma 'dab ma stong ldan nyi zla'i steng du sprul sku mtsho skyes rdo rje za hor gyi cha lugs 'ja' tshon sna lnga'i rang bzhin can /
de'i spyi bor pad zla'i steng du longs sku spyan ras gzigs zhal gcig phyag bzhi pa'i rnam pa can sku mdog gangs ri ltar dkar ba /
de'i spyi bor pad zla'i steng du chos sku snang ba mtha' yas sku mdog bye ru'i mdog 'dra ba phyag gnyis mnyam gzhag can rnams gsal bar bsgom zhing /
rang gi g.yas g.yon du tshe 'di'i pha mas thog drangs pa'i ma gyur sems can thams cad kyang 'ja' lus kyi rang bzhin du bsam nas 'ja' lus mkha' spyod sogs 'dod yul byas te /
skyabs 'gro sems bskyed tshad med bzhi dang spro na yan lag bdun dang /
maN+Dal 'bul /
bdag sogs 'gro ba sems can rnams //
bla ma rnams la skyabs su mchi //
sangs rgyas rnams la skyabs su mchi //
dam chos rnams la skyabs su mchi //
dge 'dun rnams la skyabs su mchi //
shes rab snying brtse dang bcas pas //
brtson pas sems can don du bdag
/sangs rgyas mdun du gnas byas nas //
rdzogs pa'i byang chub sems bskyed bgyi //
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces lan bdun nam gsum mam gcig brjod /
bla ma dkon mchog rnam gsum la /
phyag 'tshal mchod 'bul sdig ltung bshags //
dge la yi rang chos 'khor bskul //
gsol 'debs dge tshogs byang chen bsngo //
phyi nang snod bcud longs spyod rnams //
dkon mchog gsum la gus pas 'bul //
rang gzhan tshogs gnyis rab rdzogs shing //
yang dag 'ja' lus myur thob shog
/de nas dbyangs dang bcas pas gsol ba 'debs pa ni /
na mo /
ka dag rang byung nyid kyi pho brang du //
chos sku 'od mi 'gyur la gsol ba 'debs //
phung po lhag med 'ja' lus 'grub pa dang //
tshe 'dir mkha' spyod bgrod par byin gyis rlobs /   tshig 'og ma gnyis kun la 'gre /
lhun grub bde ba chen po'i pho brang du //
longs sku spyan ras gzigs la gsol ba 'debs //
phung po lhag med\u0f8e
tshe 'dir mkha' spyod\u0f8e
thugs rje phyogs lhung bral ba'i pho brang du //
sprul sku mtsho skyes rdo rje la gsol ba 'debs //
phung po lhag med\u0f8e
tshe 'dir mkha' spyod\u0f8e
'khrul pa'i mtshan ma rang grol pho brang du //
ma hA nA tha'i zhabs la gsol ba 'debs //
phung po lhag med\u0f8e
tshe 'dir mkha' spyod\u0f8e
rtsa gsum bde ba chen po'i pho brang du //
grub chen dzA ha bIr la gsol ba 'debs //
phung po lhag med\u0f8e
tshe 'dir mkha' spyod\u0f8e
sku dang ye shes mthar phyin pho brang du //
badzra nA tha'i zhabs la gsol ba 'debs //
phung po lhag med\u0f8e
tshe 'dir mkha' spyod\u0f8e
gzho stod ti sgro brag gi ri khrod du //
rgyal dbang rat+na'i zhabs la gsol ba 'debs //
phung po lhag med\u0f8e
tshe 'dir mkha' spyod\u0f8e
gnas chen zab phu lung gi pho brang du //
rdzogs chen sangs rgyas tshul khrims la gsol ba 'debs //
phung po lhag med\u0f8e
tshe 'dir mkha' spyod\u0f8e
mkha' khyab bsam gtan gling gi dgon pa ru //
mkhas mchog 'od gsal rgya mtsho la gsol ba 'debs //
phung po lhag med\u0f8e
tshe 'dir mkha' spyod\u0f8e
gang shar bde ba chen po'i pho brang du //
ras chen chos rgyal lhun grub la gsol ba 'debs //
phung po lhag med\u0f8e
tshe 'dir mkha' spyod\u0f8e
spyi bo bde ba chen po'i pho brang du //
byams mgon tshul khrims grags pa la gsol ba 'debs //
phung po lhag med\u0f8e
tshe 'dir mkha' spyod\u0f8e
snying ga chos kyi dbyings kyi pho brang du //
'dren mchog sangs rgyas shes rab la gsol ba 'debs //
phung po lhag med\u0f8e
tshe 'dir mkha' spyod\u0f8e
lte ba sprul pa sku yi pho brang du //
'jam dbyangs byams pa kun dga' la gsol ba 'debs //
phung po lhag med\u0f8e
tshe 'dir mkha' spyod\u0f8e
lhun grub sku gsum 'dus pa'i pho brang du //
'dren mchog blo bzang chos rgyan la gsol 'debs //
phung po lhag med\u0f8e
tshe 'dir mkha' spyod\u0f8e
dben gnas byang chub chen po'i pho brang du //
'dren mchog lha pa'i mtshan can la gsol ba 'debs //
phung po lhag med 'ja' lus 'grub pa dang //
tshe 'dir mkha' spyod bgrod par byin gyis rlobs /
kha skong ni /
byang chen thar pa chen po'i ri khrod du //
mkhas grub blo bzang bstan 'dzin la gsol ba 'debs //
phung po lhag med\u0f8e
tshe 'dir mkha' spyod\u0f8e
yang dben bsam gtan sgang pa'i gzims spyil du //
bshes gnyen ye shes rgyal mtshan la gsol ba 'debs //
phung po lhag med\u0f8e
tshe 'dir mkha' spyod\u0f8e
dga' lung 'chi med grub pa'i dben gnas su //
rje btsun dpal ldan bzang mo la gsol ba 'debs //
phung po lhag med\u0f8e
tshe 'dir mkha' spyod\u0f8e
mkhas pa'i 'byung gnas zhwa lu ri phug tu //
rin chen blo gsal bstan skyong la gsol ba 'debs //
phung po lhag med\u0f8e
tshe 'dir mkha' spyod\u0f8e
ris med mkhas grub 'du ba'i bsti gnas su //
'jam dbyangs mkhyen brtse'i dbang po la gsol ba 'debs //
phung po lhag med\u0f8e
tshe 'dir mkha' spyod\u0f8e
bkod pa byang chub sems kyi pho brang du //
drin chen rtsa ba'i bla ma la gsol 'debs //
phung po lhag med\u0f8e
tshe 'dir mkha' spyod\u0f8e
gsang gnas bde ba rgyas pa'i pho brang du //
bka' srung drang srong sde brgyad la gsol ba 'debs //
phung po lhag med 'ja' lus 'grub pa dang //
tshe 'dir mkha' spyod bgrod par byin gyis rlobs //
zhes gsol ba btab pas /
'od dpag med nas re re bzhin rim par 'ja'i rang bzhin du rtsa ba'i bla ma'i bar thim par dmigs nas 'jog la /
de nas /
na mo dzA ha bIr /
zhes pa'i sngags bdun nam /
nyer gcig brjod nas /
lag pa g.yon pa'i srin mdzub kyis lce thog nas mchil ma blangs pa smin mtshams su thig le byas pas /
de khri snyan sa le'i pags par gyur pa'i steng du dzA ha bIr mtheb tshon gang pa bzhengs pa gcig bskyed pa'am /
phra ba nas rdog tsam zhig bzhengs stabs kyis bzhugs pa des gegs sel zhing /
zas kyi dngos grub ster bar bsam mo //
gnyis pa dngos gzhi la bdun /
zas su za ba /
gos su gyon pa /
gdan du 'ding ba /
tshe bsring ba /
byin rlabs dbang bzhi len tshul /
skom du btung ba /
gegs sel ba rnams so //
dang po zas su za ba la gnyis te /
rlung zhi ba sgra med du za ba dang /
drag po sgra bcas su za ba'o //
dang po rlung zhi ba sgra med du za ba ni /
phyi'i 'byung ba lnga'i bcud rnams mdun gyi nam mkhar 'ja' tshon sna lnga'i rang bzhin du gsal ba /
nang rlung gis 'then nas rang gi khar rngubs te za ba dang /
gnyis pa rlung drag por za ba ni /
mgrin pa cung zad btegs nas kha gdangs pas g.yon nas g.yas su bskor nas lan gsum tsam hab hab byas te 'gram phugs btig nas mchil ma dang lhan du sdig bsgyur bya zhing /
cung zad de dgang bas lus kyi nang thams cad 'ja' tshon gyis khrig mer te gang bar bsam zhing /
bcud rnams rlung 'ja' tshon sna lnga za ba'i skabs ltar la zas med pas chog par byed /
ci ste ma chog na ja phor gang dos khrid /
bza' bca' btung ba dang snang ba thams cad kyang 'jar bsgom /
'ja'i mtshan nyid kyang gong du bstan pa ltar gong 'og thams cad du'o //
gnyis pa gos su gyon pa ni /
rlung sngar ltar zos pas lus nang du ma shong bar ro rkyang dbu gsum gyi kha nas thon pas bla ma dzA ha bIr 'dom gang tsam 'phags nas 'ja'i steng du bzhugs /
de nas kyang lus kyi nang du ma shong bar rtsa phran nyi khri chig stong gi kha dang khyad par spyi bo nas lud pa bde drod dang bcas pas lus la 'ja' dgu brtsegs kyi gos khra shig shig g.yogs pas bde drod 'bar bar bsam zhing /
gos thams cad kyang 'ja' tshon du bsgom mo //
gsum pa gdan du 'ding ba ni /
rlung sngar ltar zos pas lus nang du ma shong bar 'og sgo gnyis dang /
lus smad kyi ba spu'i bu ga rnams nas sdom gyi thag pa ltar /
shin tu phra ba 'ja'i rnam par 'phros pa'i rtse mo lcags kyu lta bus 'og gzhi dbang chen gser gyi sa gzhi nas 'byung ba lnga'i bcud rnams 'ja' sna lnga'i rang bzhin du bsdus pas /
dbyar dus sa rlangs rgyas pa ltar stong gsum gang ba thams cad rim gyis gling bzhi dang /
'dzam gling dang /
yul phyogs gnas khang rnams su 'dril /
mthar rang gi mal khengs pas lus kyi nu ma man btums nas lus la bde drod 'bar bar bsam zhing /
gdan thams cad 'jar bsgom /
bzhi pa tshe bsring ba nam mkha' zas su za ba ni /
nam mkha' la lta stangs gtad de /
hU~M zhes brjod nas rlung zos pas 'dzam gling gi nam mkha'i khams thams cad 'ja' bai DUr+Ya'i mdog lta bu byung ba mdun gyi nam mkhar hU~M mthing ga mkhyud gang tsam du gyur pa rlung zhabs gcod pa dang /
mnyam du byung bas tshe'i bdud rtsi sngon por zhu nas lus kyi nang thams cad gang bas 'chi med tshe'i rig 'dzin thob par bsam mo //
lnga pa byin rlabs dbang bzhi len tshul ni /
rlung sngar ltar zos pas lus nas 'ja' tshon mchod sprin gyi rnam par phyogs bcur 'phros /
phyogs bcu dus gsum gyi rgyal ba thams cad mnyes par byas /
de rnams kyi gnas lnga nas ye shes lnga 'ja' tshon sna lnga'i rnam par spyan drangs pa rang gi gnas lngar thim pas sgrib bzhi dag cing dbang bzhi thob nas sku bzhi thob pa'i mos pa ci brtan bya'o //
drug pa skom du btung ba ni /
snang ba thams cad chur bsgom zhing /
khyad par brag g.yang mthon po'i chu shin tu bsil ba shang sgra dang bcas nam mkha' nas byung bar bsam zhing /
rlung so la bshad nas skom dus su btung ba'o //
bdun pa gegs sel ba ni /
sgra med zhi bar za skabs /
lus gnad ma nges 'phongs cung zad bteg mgul pa gyen la brkyangs nas zos pas /
drag por zos pa'i gegs dmar thom sogs sel /
hab zas kyi skabs /
lus gnad gong ltar la hab ces rbad kyis bcad nas za zhing brang la khu tshur byas pas rlung stod du phyur pa dang /
'tshangs pa sel lo //
btsan thabs su za skabs /
ya rkan gyi steng nas 'bebs pa dang /
mgrin pa bgug nas 'degs pa gnyis kyis ngal dub sel ba'o //
sgregs skyug gnon zhing 'og rlung mi gtang ba gnad che /
'di rnams gegs sel yin zhing /
dngos gzhi drag zas rang la 'bad do //
'di'i skabs 'gro 'dug dgos dus 'ja' dkar po'i steng du 'gro ba'i dmigs pa byed /
snga thun la thog mar ngag mi gtang bar rlung ro dgu phrugs su 'bud cing /
dge sems dang ldan pas skyabs 'gro sems bskyed tshad med bzhi nas bzung thun drug gi skabs so so'i dmigs pa dang /
rlung zas gnyis la 'bad pa gal shin tu che /
thun tha mar nyal bar phyogs pa dang /
spyi bo'i bla ma smin mtshams kyi grub chen dzA bIr la bstim zhing ci gnas su mnyam par gzhag
/rlung de nyid bum pa can du 'dzin na bla ma rnams 'ja' tshon gyi rnam par rang la thim nas bla ma'i sku gsung thugs dang rang gi lus ngag yid gsum dbyer med du 'dres 'ja' lus phyi gsal nang gsal du mnyam par bzhag
/bdag lus dzA bIr du gsal ba'i lus nang du /
rtsa dbu ma'i yar rtse spyi bor zug pa mar sna lte 'og gnye bo cher zug pa mtshan nyid bzhi dang ldan pa /
de yang til gyi mar me ltar gsal ba /
rgya skyegs kyi khu ba ltar dmar ba /
pad+ma'i 'dab ma ltar srab pa /
chu shing gi sdong po ltar drang ba /
de yang rta rnga tsam nas mda' smyug tsam /
sba lcag tsam pa /
lus ril po dbu ma /
de rgya je cher song /
nam mkhas gar khyab dbu mas khyab par bsam /
slar yang je phra la song /
sba lcag tsam du gsal /
g.yas su ro ma dmar mo yar sna sna bug g.yas la zug pa dang /
g.yon na rkyang ma dkar mo yar sna sna bug g.yon la zug pa /
gnyis ka'i mar sna dbu ma'i mar snar zug pa /
de yang rtsa gsum gyi rtsa ba yi ge cha'i 'phongs lta bu'o //
rtsa gsum po lus kyi ka ba'i tshul du gnas pa'o //
de ltar gnas pa'i rtsa dbu ma la mkhar btsal te snying gar chos kyi 'khor lo rtsa 'dab sum cu rtsa gnyis /
mgrin par brgyad gnyis bcu drug
/spyi bor sum brgya drug cu /
lte bar drug cu rtsa bzhi /
gsang gnas su nyi shu rtsa brgyad /
rtsa 'khor de rnams gdugs kyi rtsibs ma ltar gsal ba'o //
de thams cad kyang dbu ma'i mtshan nyid ltar gsal ba'o //
dbu ma de'i nang du mar snar nyi ma'i dkyil 'khor gyi steng du /
mi shigs pa'i a thung skra rtse tsam dbu ma'i nang du tshud pa me 'od phrom phrom 'bar ba la shes pa gtad /
de'i ngang nas rlung ro dgu phrugs su 'bud cing /
de nas rlung nang du rngub ste /
lte 'og tu kha sbyor bzung ngo //
dmigs pa a thung me 'od 'phros ba la gtad 'og rlung bskum /
rlung mi thub pa dang rngub chung byed cing dal bus sna nas gtang /
de la goms pa dang me lte 'og tu 'bar ba la dmigs pa gcig
de nas snying ga mgrin pa rnams re re la dmigs pa re re byed /
de dang bstun nas rngub chung re bsnan te bsgom /
lag gi mdzub mo bsnol te pus mor 'khyud la sprugs par bya'o //
pho ba bskor ba brgya rtsa re yang bya /
mgo bo'i g.yas g.yon gdugs ltar bskor //
g.yas g.yon phyogs bzhi dag la 'phang //
lag pa g.yas g.yon res mos 'phang //
ro stod g.yas g.yon re mos gcud //
smad ldom rkang pa res mos bshad //
de ltar brtson 'grus drag pos 'bad //
yang rlung rngub ste lus kyi nang thams cad mes gang /
ba spu'i bu ga thams cad me stag phrom phrom la shes pa gtad nas rlung bsgom /
de nas gang mthong gi sa dang nam mkha' kun mes gang bar bsam ste rlung drag por dgang /
rngub chung lnga la brdab sprugs re re'am gsum gsum byed /
mthar drag por bus /
rjes la 'jam rlung gis kha brgyan no //
de nas 'phrul 'khor rnams la 'bad /
des lus kyi rtsa mdud grol bas lus la bde drod skye'o //
gsum pa rjes ni /
gnas skabs dang mthar thug gi smon gnas su gyur pa 'grub cing de las byung ba'i dge ba rnams 'dun pa drag pos bsngo ba ni /
dge ba 'di yis myur du bdag
/dzA ha bI ra 'grub gyur nas //
'gro ba gcig kyang ma lus pa //
de yi sa la 'god par shog
/smon lam ni /
'tsho ba'i rgyun bcad rlung sbyor gyis //
ma rig 'khrul pa dag gyur te //
rtsa gsum dbang bsgyur 'ja' lus sku
/tshe 'dir mngon du 'gyur bar shog
/shis brjod ni /
bde stong chos nyid 'gyur med thugs //
grags stong rgyun chad med pa'i gsung //
snang stong gsal 'grib med pa'i thugs //
'du 'bral med pa'i bkra shis shog
/'di ltar gdams pa 'di thog mar zhag bdun nges par bya zhing /
phyi nas ja sogs med par zhag brgya gcig yan nges med gang thub la 'bad cing /
dus rgyun par yang bza' btung byed dus dang /
dge sbyor gyi thun mtshams thams cad du zos pa'i lag rjes su rab 'ja' lus mngon du 'gyur ba dang /
de min yang thug pa rtsam pa spangs nas lo dang tshe hril po ba'i nyams len bya gsungs so //
phan yon ni /
de ltar nyams su blangs pas /
gnas skabs su'ang dge sbyor 'grib rkyen gyi dkor spyi dang /
khyad par log 'tsho /
gshin zas dad zas sogs kyi nyes pa khegs shing dka' thub byas pas las sgrib dpag med 'dzad cing zas sogs tshe 'di'i dbang du mi 'gro ba dang /
rang gi ston pa nas gong ma rnams kyi rnam thar dang mthun pas gdung 'tshob par yang 'gro ba sogs phan yon bsam gyis mi khyab bo //
'di zhag bdun phrag gcig thengs pas yi dwags kyi skye sgo gcod par o rgyan gyis bro bor zhing /
gnyis pa btang bas rlung gi gegs sel /
gsum pa btang bas rlung gi mdangs rnyed /
mang du btang bas grub chen dzA ha bIr ltar 'ja' lus brnyes pa la sogs pa'i phan yon shin tu che zhing /
mthar thug rnam mkhyen gyi go 'phang myur du ster bas tshe blos btang nas lag rjes thon pa gal che'o //
gdams pa 'di tshe blos btang dang /
dbang bzhi thob pa la ma gtogs gzhan la byin na /
drang srong chen po rA hu la sogs gza' chen brgyad la bcol gtad yod pa lags pas /
rang srog la gces spras gal che'o //
zur sogs ma dag lhag chad byung ba rnams //
rin chen bla ma mchog dang lcam dral dang //
bka' srung drang srong sde brgyad la sogs pa'i //
bshags yul ji snyed mchis pas bzod par bzhes //
zhes dzA bIr gyi rlung khrid bcud len 'ja' lus mngon gyur zhes pa 'di ni lho spyan lung gi sa'i char /
dpal mchog gi pho brang sgrub gnas chen po 'brog shel stod ri bo cher rgyal ba khyab bdag rdo rje 'chang chen po slar yang ngur smrig gis rnam par rol pa bka' drin mtshungs med rtsa ba'i bla ma grub pa'i dbang phyug chen po blo bzang byams pa phun tshogs mtshan can gyi bka' 'bangs tha shal pa /
lha btsun ngag dbang phun tshogs kyis zin bris btab pa dge //
/
