@#//
lha lnga'i gsol mchod bsod nams dpal skyed bzhugs so //
dran pas srid zhi'i gdung ba kun sel zhing //
mchog thun dngos grub stsol ba'i yid bzhin dbang //
pad+mA ka ra brgyud par bcas pa la //
btud nas lha lnga'i mchod phrin gsal bar dgod //
de'ang rang la 'go ba'i lha lnga mchod par byed pa'i gtor mchod spyan gzigs rnams gter gzhung ltar 'du bgyis /
rang nyid che mchog
/phur pa /
rta mgrin /
phyag rdor sogs yi dam gang yin gyi phrin las rgyas pa'am /
bsdu na mngon rtogs mdor bsdus kyis gsal gdab nas bzlas pa cung zad bya /
mchod rdzas rnams bsang gzhung skabs su gyer ba'i /
stong gsum kun tu dri mchog 'byung gyur pa'i //
zhes sogs sngags drug phyag drug gam /
nam mkha' mdzod kyi sngags dang phyag rgyas byin gyis brlab /
byin rlabs phyi ma 'di byed na gtor ma brlab pa legs pas /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro reg bya phun sum tshogs pa'i steng du oM AHhU~M gis mtshan pa las 'od zer 'phros /
'khor 'das kyi bcud thams cad bsdus nas yi ge gsum la thim /
de yang 'od du zhu ste 'dres pas bdud rtsi'i rgya mtsho zad mi shes pa'i rang bzhin du bsam /
oM AHhU~M/
lan gsum brjod /
lha bskyed pa ni /
a mr-itas bsang /
swa b+hA bas sbyang /
stong pa'i ngang las rang gi mdun du paM las pad+ma dang a las zla ba'i dkyil 'khor lnga sbrel gyi dang po'i gdan la dz+nyA las mo lha bud med dar ma mdzes shing yid du 'ong ba /
sku mdog dkar mo zhal gcig phyag gnyis ma g.yas mda' dar dang g.yon me long 'dzin pa /
dar sngon po'i ber gsol zhing rin po che'i thod 'ching dang rgyan sna tshogs kyis brgyan pa /
sha ba yu mo la 'chib ste sprul pa ma dang sru mo'i rnam par ston pa /
gzhan yang zhang lha skyes dar ma'i cha byad can /
sprul pa bya go bo dang zhang blon mang po ston cing /
ma lha sman btsun mdzes ma'i tshogs dang bcas te sprul pa na chung mang po dang sha bar ston pa /
gnyis pa'i gdan la na las srog lha dkar po skyes dar ma'i rnam pa can zhal gcig phyag gnyis pa khrab rmog gyon cing g.yas mdung dar dang g.yon zhags pa 'dzin pa /
stag ral gzig shubs rked la bcing zhing /
swag l+h+wam gsol nas rta nag sga srab gong smed can la 'chib ste sprul pa mi rta dkar po mang po ston pa /
gzhan yang lhan cig skyes lha dar dang rin po che'i rgyan sna tshogs kyis spras shing /
sprul pa mi dkar po'i rnam pa ston pa /
gsum pa'i gdan la a las pho lha dkar po lang tsho dar la bab pa zhal gcig phyag gnyis kyi g.yas nor bu dang g.yon rin po ches gang ba'i gzhong pa bsnams pa /
ral pa'i thor cog dar gyis bcings pa /
tse ber sngon po gsol zhing rin po che dang swag l+h+wam gyis spud nas sga srab gong smed can gyi rta mchog ngang dkar la 'chib ste sprul pa pha spun mang po dang 'khor gsum btags pa'i skyes pa'i cha byad can du ston pa /
gzhan yang pha mes kyi lha dang dbang thang gi lha sum cu rnams dar gos dang rin po che'i rgyan phun sum tshogs pa dang ldan pa /
bzhi pa'i gdan la yu las yul lha dkar po zhal gcig phyag gnyis kyis mda' gzhu 'dzin pa /
khrab rmog gyon cing stag ral gzig shubs rked pa la dkris shing swag l+h+wam gyon nas rta dkar sga srab gong smed can la 'chib ste sprul pa mched grogs dang yul gyi gtso rje lug khyu dang g.yag dkar du ma'i rnam pa ston pa /
gzhan yang mkhar gyi rtse lha sogs khang pa la gnas pa'i srung ma rgyan gos sna tshogs dang ldan cing /
sprul pa bya chen po'i rnam pa ston pa /
lnga pa'i gdan la she las dgra lha skyes dar ma'i cha lugs can dkar po zhi zhing 'dzum pa zhal gcig phyag gnyis pa g.yas dar mdung dang g.yon zhags pa 'dzin pa /
dar dkar po'i tse ber gsol zhing dar gyi thod bcing can stag ral dang gzig shubs rked la dkris shing rin po che'i rgyan sna tshogs kyis spras pa /
zhabs la swag l+h+wam gyon nas rta dkar rlung shugs sga srab gong smed can la 'chib ste sprul pa dge bshes dang mi dkar zhub can khra spyang g.yag rgod mang po ston pa /
gzhan yang steng 'og phyogs mtshams kun tu rig 'dzin rnams kyi lha srung chos skyong gi tshogs rnams sprul pa slob dpon sngags pa ston pa /
dbang lha /
ban skyong dang bon skyong gi sprul pa bon po dang bya wang du ston pa /
thams cad rang rang gi rgyan cha lugs dang ldan pas bskor ba rnams kyi spyi bor oM dkar po /
mgrin par AHdmar po /
thugs kar hU~M sngon po dang /
bdag nyid yi dam du gsal ba'i thugs ka nas 'od zer 'phros pas rang bzhin gyi gnas nas mo lha zhang lha ma lha srog lha skyes lha pho lha pha mes kyi lha dbang thang gi lha yul lha rtse lha dgra lha rig 'dzin gyi lha srung chos skyong /
dbang lha ban skyong bon skyong sogs 'go ba'i lha lnga sprul pa yang sprul bsam gyis mi khyab pa dang bcas pa badzra sa mA dzaH
spyan 'dren ni gter kha 'og ma las /
kye :
dgra lha gnyan po spyan 'dren no :
phrag gong g.yas nas gshegs su gsol :
sprul ni dge bshes mang por sprul :
mchod ni bshos bu gtsang mas mchod :
de ring bdag gi grogs la spyon :
dmag dpung bkyes la dgra dpung thul :
pho lha gnyan po spyan 'dren no :
mchan khung g.yas nas gshegs su gsol :
sprul ni pha spun dar mar sprul :
mchod ni gsang lug gtsang mas mchod :
de ring bdag gi grogs la spyon :
'gal rkyen spongs la mthun rkyen sgrubs :
srog lha 'dzin po spyan 'dren no :
snying gi gnas nas gshegs su gsol :
sprul ni mi dkar mang por sprul :
mchod ni ra skyes kham pas mchod :
de ring bdag gi grogs la spyon :
srog gi bar chad srung du gsol :
mo lha 'byung mo spyan 'dren no :
mchan khung g.yon nas gshegs su gsol :
sprul ni ma sru mang por sprul :
mchod ni 'brang rgyas ldem pas mchod :
de ring bdag gi grogs la spyon :
zas nor char pa dbab tu gsol :
yul lha mgon bu spyan 'dren no :
spyi bo'i gtsug nas gshegs su gsol :
sprul ni grogs po mang por sprul :
gsang g.yag dkar po 'di yis mchod :
de ring bdag gi grogs la spyon :
yid la bsam pa sgrub tu gsol :
pad+ma ka ma lA ya satwaM/
gyis gdan phul /
gsol mchod ni /
gsar bsgrigs /
'go ba'i lha lnga 'khor bcas la //
gtsang ma'i chab kyis sku khrus gsol //
mi gtsang dri ma dag gyur cig
/sna tshogs shing sna'i dud pa yis //
nyams grib ma lus bsang gyur cig
/g.ya' chu gangs chu gtsang ma'i chu //
sman chab ngad ldan skyems su 'bul //
sna tshogs me tog chun po'i thod //
sku la mdzes pa'i rgyan du 'bul //
dkar gsum mngar gsum shing tog 'bru //
bza' bca' zhim mngar bshos bu 'bul //
nyi zla nor bu 'bru mar gyi //
mar me gsal byed sgron me sbar /
kha dog sna tshogs za 'og gos //
rin chen du ma'i do shal dang //
prog zhu snyan cha g.yu gur bkra
/go mtshon dar thod mdzes brjid chas //
stag ral gzig shubs mda' mdung gri
/rin chen gzhong pa nor bu sogs //
phyag mtshan rlung gi shugs ldan rta //
sga srab mdzes pa'i rgyan gyis brgyan //
sha ba la sogs bgrod byed chibs //
gnam la 'phur dgu sa gzhi la //
'dzul dgu ri dwags mchong dgu sogs //
sna tshogs srog chags bgrang las 'das //
rgyal srid bdun dang 'dod yon lnga //
bkra shis rtags brgyad la sogs pa'i //
lha mi'i dpal 'byor nam mkha' bkang //
dngos bshams yid sprul mchod tshogs kyis //
lha lnga 'khor bcas gsol zhing mchod //
gtor ma rgyal mtshan bshos bu dang //
ja chang gser skyems btung ba'i tshogs //
ljags kyi dbang po tshim byed pa'i //
zhal zas skyems kyis gsol zhing mchod //
mo lha zhang lha ma lha la //
sman leb 'brang rgyas bsang lug 'bul //
zhang po'i mda' yi mde 'u dang //
ma sru'i 'phang rnams rten du 'dzugs //
srog lha skyes lha'i tshogs bcas la //
ra skyes kham pa'i mchod pa 'bul //
'phan dar phyug po pha spun mda'//
dar gyi ru mtshon rten du 'dzugs //
pho lha pha mes dbang thang lhar //
bsang lug gtsang ma'i mchod pa 'bul //
dar mdung nas dkar rten du 'dzugs //
yul khang mkhar gyi rtse lha la //
lha g.yag dkar po'i mchod pa 'bul //
phyug btsan dar khab rten du 'dzugs //
dgra lha rig 'dzin dbang lha dang //
ban bon chos srung tshogs rnams la //
bshos bu gtsang ma'i mchod pa 'bul //
dpa' g.yu phyug mdel rten du 'dzugs //
dar tshon sna lnga dkar dmar dar //
g.yu chung mig med gser dngul zangs //
lcags dang byu ru man shel tshogs //
pha shing ma shing bu shing gsum //
byang bu mig dgu changs bu dang //
nas dkar rten gyis lha lnga bskang //
bdag sogs mi nor rigs rgyud la //
mi 'bral rtag tu srung skyob mdzod //
yul lhas spyi bo'i gtsug nas srungs //
dgra lhas phrag pa g.yas nas srungs //
pho lhas mchan khung g.yas nas srungs //
mo lhas mchan khung g.yon nas srungs //
srog lhas snying gi dkyil nas srungs //
rig 'dzin ban bon chos skyong gis //
steng 'og phyogs mtshams kun nas srungs //
tshe dpal bsod nams mnga' thang skyed //
bswo bswo lha rgyal lo //
grwa pa mngon shes gter ma'i las bcol ni /
kye :
lha dang mi ru ma bral cig :
bdud char ltar babs na :
lhas sbra ltar skyobs shig :
gdon dgra ltar gnod na :
lhas zin ltar skyobs shig :
'dres rkun ltar 'jab na :
lhas khyi ltar zug cig :
lha'i 'og nas mi ma yar cig :
sbra'i 'og nas god ma gtong zhig :
srung 'og nas gdon ma ldang zhig :
gnyen 'og tu smras ma ldang zhig :
khyi 'og tu rkun ma ma 'jab cig :
gnod pa'i dgra bgegs thams cad srung ba 'di las ma 'da' zhig :
bkra shis gzhug legs pa'i gtas srungs shig :
lo brgya thub la ston brgya za ba'i gtas srungs shig :
bkra shis nad med bsam pa 'grub pa dang :
nad gdon 'byung po ma lus zhi ba dang :
tshe dang bsod nams dbang thang rgyas pa dang :
bdag gi lus ngag yid la mi mthun nad gdon srung zhing zhi bar mdzod cig swA hA:
yig brgya dang /
ma 'byor pa dang nyams pa dang //
zhes sogs kyis bzod par gsol /
rten med na /
oM/
khyed kyis sems can don kun mdzad //
ces sogs dang /
yod na /
'dir ni gzugs dang lhan cig tu //
zhes sogs kyi mthar /
oM su pra tiSh+Tha badzrA ya swA hA/
zhes me tog 'thor zhing brtan par bzhugs su gsol /
shis brjod ni /
bltas pa tsam gyis srid gsum zil gyis gnon //
sdigs pa tsam gyis sde brgyad bran du 'khol //
bsam pa tsam gyis dngos grub char ltar 'beb //
o rgyan brgyud par bcas pa'i bkra shis shog
/lus dang grib ma bzhin du nyin mtshan kun //
'bral med srung ba 'go ba'i lha lnga sogs //
rig 'dzin ban bon chos skyong tshogs rnams kyis //
bde skyid dpal la sbyor ba'i bkra shis shog
/bsod nams dar rgyas ri rgyal lhun po bzhin //
snyan grags chen po 'dzam gling yongs la khyab //
tshe ring nad med gzhan don lhun gyis grub //
yon tan rgya mtsho mchog gi bkra shis shog
/ces brjod do //
zhes lha lnga'i mchod phrin bsod nams dpal skyed 'di ni chos dbang rin po che'i gter byon la gzhi byas /
dge bshes grwa pa mngon shes dbang phyug 'bar gyi gter byon nas kyang kha bskangs /
lha lnga ngos 'dzin lugs mthun mi mthun sna tshogs snang ba tshe bdag lcags sdig dang lcags 'dra /
yang zlog me'i spu gri /
man ngag srid pa'i gter khyim sogs nas kyang zhib mor dpyad de grong smad pa sangs rgyas rgya mtsho'i lha gsol gyi ngag 'don du za hor sngags smyon gyis sa rta hor zla brgyad pa'i yar tshes la sbyar ba'i yi ge pa ni gnas brtan 'jam dbyangs grags pa'o //
sarba mang+ga laM///
/
