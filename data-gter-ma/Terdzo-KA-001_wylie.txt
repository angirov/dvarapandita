@#:
:slob dpon pad+ma 'byung gnas kyi skyes rabs chos 'byung nor bu'i phreng ba zhes bya ba bzhugs so :
rnam thar zangs gling ma'o //
chos sku snang ba mtha' yas :
longs sku thugs rje chen po 'phags pa spyan ras gzigs dbang phyug :
sprul sku pad+ma 'byung gnas te :
sku gsum gyi lha la phyag 'tshal lo :zhing khams thams cad las khyad par du 'phags pa :nub phyogs bde ba can gyi zhing khams nas :
sangs rgyas snang ba mtha' yas zhes bya ba des :sprul sku shAkya thub pa'i zhing khams :
mi mjed 'jig rten gyi khams :
lho phyogs dzam+bu'i gling :
u rgyan dang rgya gar gyi yul :
khyad par du bod kha ba can gyi zhing khams thams cad :'phags pa spyan ras gzigs kyis 'dul ba'i phyir :
sprul sku pad+ma 'byung gnas zhes bya bas 'gro ba'i don mdzad par sprul lo :
sprul sku pad+ma 'byung gnas zhes bya ba de :
sku che ba'i yon tan dang rnam thar ji lta bu dang ldan zhe na :
de yang rgya gar yul gyi nub phyogs :
dpal u rgyan zhes bya ba'i yul rin po che 'bar ba zhes bya ba'i grong khyer na :
bai DUr+Ya bya ba'i pho brang rin po che sna tshogs kyis brgyan pa zhig yod do :
de'i nang na rin po che 'bar ba'i khri chen po'i steng na :
chos skyong ba'i rgyal po in+d+ra bo d+hi zhes bya ba btsun mo brgya rtsa brgyad dang :
phyi blon dang :
nang blon dang :
bar blon dang :
'khor dpag tu med pa dang bcas pa :
u rgyan gyi rgyal khams la mnga' mdzad cing bzhugs pa la :
sras rgyal ba mi mnga' nas :
dbyar zla ra ba'i tshes bco lnga la :
bla'i mchod gnas thams cad bsdus nas :
dkon mchog la mchod pa rgya chen po phul te :
chos kyi sprin zhes bya ba'i mdo sde tshar gcig bton nas :
'gro ba rnams la mchod sbyin rgya chen po byed par dam bcas te :
dkor mdzod kyi nor thams cad sbyin par btang nas lo mang du lon pa dang :
dkor mdzod thams cad zad cing stong du nye bar gyur te :
sbyin pa'i 'phro chad kyang slong mo'i 'phro ma chad nas :
blon po rnams kyis dkor mdzod thams cad zad cing stong nas med do :
zhes smras pas :
slong mo ba rnams na re :
'o na nged cag la ma byin na :
sngar gzhan la byin pa thams cad kyang don med du 'gyur ro :
zhes smras pas :
rgyal po'i thugs dgongs la :
da phyi'i rgya mtsho'i gling na :
klu'i rgyal po'i bu mo mdzes ldan ma zhes bya ba'i lag na nor bu rin po che dgos 'dod thams cad 'byung la :
zad mi shes pa zhig yod par 'dug :
de chos kyi sbyin pa gtong ba'i byang chub sems dpa' zhig gis bslang na ster ba yin par 'dug pas :
de blangs nas sems can la sbyin pa gtong dgos snyam ste :
rgya mtsho la gzings bcas nas :
phyi'i rgya mtsho las nor bu rin po che lan mang du blangs pa'i ded dpon gcig yod pa la bka' bsgos te 'khor rnams dang chas pa la :
rgyal po la blon 'bangs rnams kyis mi bzhud par zhus kyang ma gnang ste :
gzings kyi nang du zhugs nas phyogs bzhir dar po che bzhi phyar nas :
mthun pa'i rlung byung ba dang 'gro :
mi 'dod pa'i rlung byung ba dang mi 'gro bar phyogs bzhir zha nye'i gting rdo chen po bzhi rnga ma'i thag pa la dpyang du bcug ste :
gzengs bstod par byas nas :
rgyal po 'khor bcas phyi'i rgya mtsho la nyag thag bcad nas bzhud do :
de nas gzings la dar po che phyar te :
'dod pa'i rlung gi phyogs su btang pas dpag chen gyi mda' 'phangs pa ltar bzhud do :
de nas rin po che'i gling du phyin pa dang :
'khor rnams rin po che'i gling zhig tu bzhag nas :
rgyal po dang ded dpon gnyis gru chung gcig tu bzhud do :
de nas ri dkar po gcig snang ba :
pha ki'i ri de ci yi ri yin dris pas :
pha ki'i ri de rin po che dngul gyi ri yin zer ro :
de nas yang song ba dang :
ri sngon po gcig snang bas ci'i ri yin dris pas :
rin po che baiDUr+Ya'i ri yin zer ro :
de nas ri ser po gcig snang ba dris pas :
de ni gser gyi ri yin zer ro :
pha ki'i rtsar 'gro ba yin zer nas :
de'i rtsar phyin pa dang :
gser gyi bye ma'i sa gzhi snang ste :
ri de'i mdun na rin po che sna tshogs las byas pa'i mkhar zhig snang ngo :
ded dpon gyis rgyal po la smras pa :
nga 'dir bsdad kyi :
rgyal po pha kir bzhud cig :
mkhar de'i rgyab rim na mtsho rim pa bdun gyis bskor nas yod :
de 'das pa'i nang na dug sbrul la sogs pa'i sems can gdug pa can mang po yod pas :
byang chub kyi sems sgoms la song zhig :
de'i nang na rin po che sna tshogs kyi lcags ri sgo bzhi dang ldan pa :
klu'i bu mos sgo srung zhing yod pas :
de la gsol ba thob la sgo phyes :
de'i nang gi pho brang gi mdun na :
rdo rje'i gtun bu zhig yod pas des sgo rdungs shig :
lha'i bu mo brgyas rin po che 'bul du 'ong gi :
de la yang gtam ma smra bar yang sgo rdungs shig :
mjug tu klu'i bu mo mdzes ldan ma zhes bya ba :
bu mo sngon mo mdzes ma rin po che'i rgyan gyis brgyan pa gcig 'ong gi :
de la ji lta ba'i lo rgyus snyan du gsol la nor bu zhus shig :
des nor bu rin po che kha dog sngon po 'od zer sna lnga 'phro ba zhig 'bul du 'ong gi :
de myur du longs la ma shor bar gos kyi phu dung du thums la shog cig :
de ni nor bu rin po che bsam dgu 'grub pa yin no :
zhes ded dpon gyis rgyal po la bslabs te btang nga :
de nas rgyal pos de ltar phyin pa dang :
dang po mtsho rim pa bdun las brgal nas :
de nas dug sbrul gyi gling du phyin pa dang :
rgyal pos byang chub kyi sems bsgoms pas :
kha rlangs kyi dug la sogs pas gnod par ma gyur to :
de nas lcags ri'i sgo srung ba'i bu mo rnams la gsol ba btab pas sgo phyes te :
pho brang gi mdun gyi rdo rje'i gtun gyis sgo brdungs pas :
cung zhig nas :
klu'i bu mo mdzes ldan ma bya ba de byung nas :
nged kyi pho brang 'dir rmang po phal cher mi phyin pa yin no :
khyod bsod nams can zhig 'dug pas :
ci 'dod ces smras so :
de nas rgyal pos sngon gyi lo rgyus rnams zhib tu smras nas :
nga ni nor bu rin po che 'dod byas pas :
bu mo des rjes su yi rang skyes nas :
spyi bo'i gtsug nas nor bu rin po che phyungs te rgyal po la phul lo :
de nas rgyal pos nor bu rin po che bsnams nas phyin pas :
nor bu de'i byin rlabs kyis lam bgrod par ma dgos te :
ded dpon gyi rtsar phyin nas :
ded dpon drin che'o :
zhes smras so :
de nas rgyal po dang ded dpon gnyis skad cig la 'khor yod pa'i rtsar phyin par gyur to :
de nas ded dpon rin po che brtag pa la mkhas pa des :
rin po che mching bu la sogs pa dang :
rin po che sna tshogs bgos te 'khor rnams la byin nas :
mang na gzings chur bying nas srog 'dor bar byed do :
chog shes par gyis shig ces smras so :
de nas gzings kha lo bsgyur nas :
rgyal po 'khor dang bcas narang yul phyogs su yong ba dang :
rgya mtsho'i gling zhig tu :
pad+ma'i sdong po kha dog sna tshogs dang ldan pa zhig skyes pa'i steng na :
khye'u chung lo brgyad lon pa'i na tshod tsam :
blta na sdug pa mtshan dang dpe byad kyis brgyan pa :
phyag na rdo rje dang pad+ma 'dzin pa gcig 'dug nas :
shin tu ngo mtshar skyes te :
rgyal pos khye'u chung la smras pa :
khye'u chung khyod kyi pha ni gang yin :
ma ni gang yin :
rigs ni gang yin :
yul ni gang yin :
zas ni ci la brten :
'dir ni don ci byed dris pas :
khye'us smras pa :
bdag gi pha ni rang rig pa'i ye shes yin no :
ma ni chos dbyings kun tu bzang mo yin no :
rigs ni dbyings dang rig pa gnyis su med par gtogs so :
yul ni chos dbyings skye ba med par bzung ngo :
zas skal ni gnyis snang gi rtog pa za'o :
'dir ni nyon mongs pa gsod pa'i spyod pa byed do :
ces smras pas :
rgyal po ngo mtshar skyes nas :
'di ni sprul pa'i sku zhig tu 'dug snyam nas :
nga'i bu skal dang mchod gnas bya'o gsungs nas :
rgyal pos phyag dar gyis lcibs te khye'u blangs :
pad+ma'i sdong po de yang bcad nas khye'u bcas pa khyer te :
rgyal po nyid kyi yul du phyin par gyur to :
de nas 'khor 'bangs rnams rab tu dga' nas rgyal po la bsu ba chen po yang byas so :
de nas rgyal pos nor bu rin po che de phyag tu bzung nas smon lam 'di skad btab bo :
ngas rnyed pa'i nor bu rin po che 'di :
yid bzhin gyi nor bu rin po che ma nor ba yin na :
nga yi khye'u chung 'di bzhugs pa'i rin po che sna bdun las grub pa'i khri chen po la :
rin po che'i 'phan gdugs kyis brgyan pa zhig yod par gyur cig :
ces brjod ma thag tu :
rin po che'i khri gdugs byung ste :
de la khye'u chung bzhugs nas :
rgyal bur mnga' gsol nas :
mtshan yang rgyal po mtsho skyes rdo rjer btags so :
de nas rgyal pos nor bu rin po che 'di :
yid bzhin gyi nor bu rin po che ma nor ba yin na :
bdag gis sngon chad sbyin pa btang pa'i bang mdzod stong pa thams cad sngar ji ltar yod pa bzhin gang bar gyur cig :
ces brjod ma thag tu :
sngon gyi bang mdzod ci ltar gang bar gyur to :
de nas rgyal pos rnga bo che brdungs nas :
phyogs thams cad du snyan pa'i sgra bsgrags te :
rgyal po in+d+ra bo d+hi ngas :
yid bzhin gyi nor bu rin po che las dgos 'dod thams cad char bzhin du 'bebs pas :
ci 'dod pa gang la gang 'dod pa thams cad longs shig ces bya ba'i sgra bsgrags so :
de nas rgyal pos nor bu rin po che la khrus chab gsol :
rgyal mtshan gyi rtse mo la btags nas :
ga bur dang tsan dan gyi dris bdugs :
mchod pa rgya chen po bshams :
rgyal pos khrus byas gos gtsang ma bgos te :
phyogs bzhir lha la phyag 'tshal nas :
'di skad ces gsol ba btab bo :
ngas rnyed pa'i nor bu rin po che 'di :
yid bzhin gyi nor bu rin po che ma nor ba yin nges na :
mi dang sems can thams cad kyis ci 'dod pa char bzhin du phob cig ces brjod ma thag tu :
phyogs bzhir rlung langs nas mi gtsang ba thams cad phyags :
char sil bur babs nas rdul mi ldang bar byas te :
byi dor legs par byas so :
de nas nor bu de las kha zas ro brgya dang ldan pa'i char babs nas ltogs pa thams cad tshims par byas so :
de nas gos kyi char babs nas 'khyags pa thams cad tshims par byas so :
de nas nor gyi char babs nas :
gang la gang 'dod kyis thams cad tshims par byas so :
de nas rgyal po'i mnga' 'og na 'dug pa thams cad la da ni khyed rnams thams cad theg pa chen po'i chos la longs spyod cig ces bka' bsgos pas :
de rnams thams cad byang chub kyi sems bskyed nas :
phyir mi ldog pa'i 'bras bu thob par gyur to :
slob dpon pad+ma'i skyes rabs dri ma med pa las :
rgyal po in+d+ra bo d+his yab mdzad pa dang rgyal sa bzung ba'i le'u ste dang po'o :
:de nas rgyal bu sprul pa'i sku des :
rgyal srid bzung pas 'gro ba'i don mi 'ong bar thugs kyis dgongs nas :
rgyal blon rnams zhen pa bzlog pa'i phyir :
brtul zhugs kyi spyod pa mdzad de :
sku gcer bu rus pa'i rgyan gsol :
phyag na bde stong zung 'jug gi DA ma ru dang :
dug gsum rtsad nas gcod pa'i kha T+wAM ga rtse gsum pa zhig thogs nas :
pho brang gi rtse la gar mdzad pas :
lta ba'i mi mang po 'tshogs pa la :
nyin cig kha T+wAM ga lag nas shor btsug byas te :
blon po'i nang nas dbang che ba ka ma la te zhes bya ba'i bu'i mgo la brgyabs pas :
blon po'i bu bkums par gyur to :
de yang rgyal khrims gang gis nyes pa de la chad pa gcod pas :
blon po rnams 'dus nas rgyal po la zhus pa :
khye'u 'di rgyal por mnga' gsol yang :
tshul ma yin pa'i spyod pa byas nas :
blon po'i bu bsad yod pas :
da rgyal bu rang gsal shing gi rtse la bskyon nas chad pa gcad par 'tshal :
zhes smras pas :
rgyal po'i zhal nas :
rgyal bu 'di mi ma yin gyi bu zhig yin nam :
sprul pa'i sku zhig yin ma shes pas :
bsad pas mi legs spyugs la gtang ngo :
zhes gsungs pas :
blon po rnams kyis spyugs par thag bcad do :
de nas yab rgyal po'i thugs la gcags nas ma dgyes te :
rgyal khrims btsan pa'i dbang gis mi spyugs pa'i dbang med par :
rgyal bu spyan sngar bos te :
zas skom cha ma cho dgu spyan gzigs su drangs nas :
rgyal pos smras pa :
rin chen mtsho dkyil pad+ma'i sdong po las :
pha dang ma med khye 'u sprul pa'i sku :
sras kyis phongs nas rgyal sar dbang bskur byas :
rgyal bu'i spyod pas blon po'i phru gu bkums :
blon po rnams kyis rgyal khrims chad pas gcod :
spyugs par gnang bas da ni gar bder songs :
zhes gsungs te :
rgyal po spyan chab phyung ngo :
de nas rgyal bus zas kyi phud thams cad yab rgyal po la drangs nas smras pa :
'jig rten 'di na pha dang ma dkon yang :
yab dang yum du bgyis nas rgyal sa bzung :
las kyi lan chags blon po'i phru gu bkums :
yab kyi rgyal khrims gnyan pas bdag ni spyugs pa legs :
'on kyang sems la skye shi med pas nga mi 'jigs :
yul la zhen pa med pas spyugs kyang nyam mi nga :
yab dang yum yang yun du ci bder bzhugs :
las kyi 'brel bas phyi nas mjal te mchi :
zhes smras te :
rgyal bus kyang yab dang yum la phyag 'tshal nas :
rgyal bu yang spyan chab phyung ngo :
yab yum gnyis kyis sprul pa'i sku zhig yin snyam ste :
shin tu ma dgyes nas dbu gtums nas gzims so :
de nas blon po rnams rgyal bu khrid nas :
u rgyan yul gyi shar phyogs na :
dur khrod chen po bsil ba'i tshal zhes bya ba na :
mi ma yin dang :
mi ro dang :
dur khrod kyi bya dang :
gcan gzan gtum po yod pa :
shin tu 'jigs shing skyi g.ya' ba'i gnas der bskyal lo :
yul de yi chos lugs kyis :
mi ro thams cad dur khrod der bskyal ba na :
ro gos ras yug res gtums :
ro zas 'bras chan khal re sngas su bcug nas 'jog pas :
rgyal bu des gsang sngags kyi rnal 'byor byas nas :
gos su ro gos gyon :
zas su ro zas gsol :
g.yo ba med pa zhes bya ba'i ting nge 'dzin la bzhugs te :
shin tu longs spyod dang ldan zhing yod pa la :
dus phyis yul der mu ge chen po zhig byung ste :
mi phal cher shi nas ro mang du bskyal yang :
ras yug re dang ro zas 'bras chan skyel ba yang med par gyur nas :
gos su mi lpags bshus nas gyon :
zas su mi ro la gsol nas :
dur khrod na gnas pa'i ma mo mkha' 'gro ma rnams dbang du bsdus shing :
brtul zhugs kyi spyod pa mdzad cing bzhugs pa'i tshe :
u rgyan yul gyi ga'u shod bya ba na :
sdig spyod kyi rgyal po brgya byin rA tsa zhes bya bas mnga' 'og na 'dug pa thams cad log pa'i lam la btsud nas :
phyi mar ngan song du 'gro bar 'dug pas :
de rnams drag po mngon spyod kyi las min pas mi thul ba dgongs nas :
dbu'i ral pa spyi bor sbrul gyis bcings :
mi lpags kyi g.yang gzhi sku stod la mnabs :
stag lpags kyis sham thabs mdzad :
phyag na lcags kyi mda' lnga gzhu gcig bsnams te :
sdig spyod kyi yul der byon nas :
pho byung ba thams cad bsad cing sha zos khrag 'thung :
mo byung ba thams cad la sbyor ba byas te :
thams cad dbang du bsdus nas :
ta na ga na sbyor sgrol gyi cho ga mdzad pas :
mi rnams kyi srin po shAn+ta rak+Shi ta bya bar btags so :
de nas sdig spyod rgyal po des :
yul gyi mi bsdus nas :
dur khrod du lings btab la srin po gsod par bgros te :
rgyal po nyid kyis ral gri tar ma zhi bya ba thogs :
yul der mda' rtsal che ba zhig yod pa de dur khrod kyi mda' na 'phrang srung du bcug cing :
gzhan thams cad kyis go mtshon thogs nas dur khrod kyi phu nas lings btab pas :
srin pos 'phrang srung la mda' bsnun nas bsad de :
bros shor bas ming yang shor ba gzhon nur btags so :
de nas za hor gyi yul du byon nas :
dur khrod chen po dga' ba'i tshal du spyod pa mdzad cing ro la longs spyad pas :
mkha' 'gro bdud 'dul ma zhes bya bas dbang bskur byin gyis brlabs so :
de nas u rgyan yul gyi lho phyogs dur khrod so sa'i gling du phyin nas brtul zhugs kyi spyod pa mdzad pas :
mkha' 'gro ma zhi ba 'tshos dbang bskur byin gyis brlabs so :
de nas sngar pad+ma las 'khrungs pa'i rgya mtsho'i gling der byon nas :
gsang sngags mkha' 'gro'i brda skad kyis bsgrubs pas rgya mtsho'i gling na gnas pa'i mkha' 'gro ma bzhi dbang du 'dus :
rgya mtsho'i klu bar snang gi gza' skar thams cad kyis bran du khas blangs nas dam la btags so :
de nas u rgyan gyi dur khrod rtsub 'gyur tshal du spyod pa mdzad pas :
rdo rje phag mo'i zhal gzigs dbang bskur :
rigs bzhi'i mkha' 'gro dang gnas gsum gyi dpa' bo mkha' 'gro ma rnams kyis dngos grub bka' lung bzhin phabs so :
mkha' 'gro ma rnams kyis byin gyis brlabs shing chos bshad de nus pa dang ldan pa'i rnal 'byor du gyur to :
mkha' 'gro ma rnams kyis gsang mtshan rdo rje drag po rtsal du btags so :
slob dpon pad+ma'i skyes rabs dri ma med pa las :
dur khrod du spyod pa mdzad pas mkha' 'gro ma rnams kyis byin gyis brlabs pa'i le'u ste gnyis pa'o :[    ]:de nas rgya gar rdo rje gdan du byon te :
res 'ga' ni dge slong brgya stong du sprul nas rten la mchod pa byed :
res 'ga' ni rnal 'byor pa brgya stong du sprul nas spyod pa sna tshogs mdzad pas :
mi rnams kyis khyod kyi slob dpon gang yin dris pas :
nga la pha dang ma yang med :
mkhan po slob dpon yod ma yin :
rigs dang ming yang yod ma yin :
nga ni rang byung sangs rgyas yin :
zhes smras pas :
thams cad the tshom du gyur te :
slob dpon med pa'i rdzu 'phrul can 'di bdud yin nam :
zhes smras so :
de nas slob dpon gyi thugs dgongs la :
nga rang byung sprul pa'i sku yin kyang :
phyi rabs rnams slob dpon dgos par bstan pa'i phyir :
rgya gar gyi mkhas grub rnams la :
gsang sngags phyi nang gi chos thams cad rtsad gcad pa'i tshul bstan dgos snyam nas :
slob dpon pra b+ha hasti'i gam du byon pa na :
dge slong shAkya mai tri dang :
shAkya bshes gnyen gnyis :
slob dpon pra b+ha hasti la chos zhur 'gro ba dang 'phrad de :
phyag 'tshal nas chos zhu zhus pas :
dge slong gnyis kyis 'di snyam ste :
sngon gyi srin po mi zan byung snyam nas bred do :
srin pos da ni mi dge ba'i las mi byed pas rjes su zungs shig :
ces smras pas :
'o na sngon la lag cha phul cig ces zer bas :
lcags kyi mda' gzhu phul bas :
dge slong gnyis na re :
nged gnyis kyis khyod 'dul ba'i dus la ma babs pas :
brag dmar bya khyung bya ba na :
nged kyi slob dpon pra b+ha hasti bzhugs pas der 'dong gsungs nas :
pra b+ha hasti'i spyan sngar phyin te rab tu byung bas :
ming yang shAkya seng ger btags so :
der yo ga'i chos sun+d+hA dz+nyA na ya dang :
yo ga tsAr+ya ba dang :
ta thA saM gra ha ste yo ga'i chos rgyud sde chen po gsum gsungs pas :
tshar re res shes kyang sgrib pa sbyang ba'i tshul du tshar bco brgyad re nyan pas :
ma bsgrub par de nyid du yo ga'i lha sum cu rtsa bdun gyi zhal mthong bar gyur to :
de nas shAkya seng ge'i thugs dgongs la :
rnal 'byor ma hA yo ga'i chos shig bsgrub cing yo ga tshe yi rig 'dzin dang :
phyag rgya chen po mchog gi rig 'dzin bsgrub par thugs kyis dgongs te :
ri bo ma la ya bya ba na :
slob dpon chen po 'jam dpal bshes gnyen bzhugs pa'i spyan sngar phyin te :
zhus pas :
slob dpon gyi zhal nas :
ngas khyod 'dul ba'i dus la ma babs pas :
tsan dan tshal gyi dur khrod na :
dge slong ma kun dga' mo bya ba :
ye shes kyi mkha' 'gro ma phyi nang gsang gsum gyi dbang bskur ba la mkhas pa :
byin rlabs dang ldan pa zhig bzhugs pas :
der song la dbang bskur zhus shig :
ces lung bstan to :
de nas shAkya seng ge tsan dan tshal gyi dur khrod du song nas :
g.yog mo ku mA rI chu len byung ba dang 'phrad nas :
phyi nang gsang gsum gyi dbang nod pa'i 'phrin brdzangs pas :
lan ma byung nas brjed dam byas pas ci yang mi zer bas :
slob dpon gyis mo yi chu bum dang stegs bu 'byar ba'i ting nge 'dzin mdzad pas :
bum pa 'degs ma nus te :
rked nas shel dkar gyi gri gu zhig phyung ste :
khyod la de 'dra ba yod na :
nga la 'di 'dra ba yod zer nas :
mo rang gi brang kha phyes te bstan pas :
khog stod la zhi ba'i lha bzhi bcu rtsa gnyis :
khog smad la khro bo'i lha khrag 'thung lnga bcu rtsa brgyad de :
zhi khro'i lha brgya bkra lam gyis bstan pas :
de nyid dge slong ma rang yin snyam nas :
phyag 'tshal bskor ba byas pas :
nga ni g.yog mo yin :
nang du 'dong zer nas nang du phyin pa dang :
dge slong ma zhig gis gdan la nye ba'i dpa' bo'i skur bsten rus pa'i rgyan gsol phyag na ka pA la dang cang te'u bsnams te :
dman mo sum cu rtsa gsum gyis bskor nas tshogs kyi 'khor lo bskor ba dang mjal te :
maN+Dal phul phyag 'tshal bskor ba byas nas :
phyi nang gsang gsum gyi dbang zhus pas :
shAkya seng ge yi ge hU~M zhig tu byas nas zhal du mid de :
khog pa'i nang du lus kyi dkyil 'khor du dbang bskur :
de nas gsang ba'i pad mor bton nas lus ngag yid gsum gyi sgrib pa dag par byas te :
phyi ltar sangs rgyas snang ba mtha' yas su dbang bskur te :
tshe yi rig 'dzin thob par byin gyis brlabs :
nang ltar 'phags pa spyan ras gzigs su dbang bskur te :
phyag rgya chen p-i'i rig 'dzin thob par byin gyis brlabs :
gsang ba dpal rta mgrin du dbang bskur te :
ma mo mkha' 'gro 'jig rten gyi lha 'dre dregs pa can thams cad dbang du 'dus par byin gyis brlabs te :
gsang ba'i mtshan yang blo ldan mchog sred du btags so :
de nas blo ldan mchog sred de :
slar 'jam dpal bshes gnyen gyi spyan sngar byon te :
'jam dpal gyi phyi nang gi chos thams cad gsan :
'jam dpal gyi zhal mthong :
slob dpon hU~M kA ra'i spyan sngar byon te :
yang dag gi chos thams cad gsan :
slob dpon chen po pra ha sti la rdo rje phur pa'i chos thams cad gsan :
phur pa'i lha tshogs kyi zhal mthong :
slob dpon chen po nA gA rdzu na'i spyan sngar byon nas :
rgyu mtshan nyid kyi chos thams cad dang :
pad+ma gsung gi chos thams cad gsan :
slob dpon chen po bud+d+ha gu h+ya'i spyan sngar byon nas :
zhi khro sgyu 'phrul gyi chos thams cad gsan :
slob dpon chen po ma hA badzra gyi spyan sngar byon nas :
bdud rtsi yon tan gyi chos thams cad gsan no :
slob dpon chen po d+ha na saMskr-i ta'i spyan sngar byon nas :
srid pa ma mo'i chos thams cad gsan :
slob dpon chen po ram+bu gu h+ya de wa tsan+d+ra'i spyan sngar byon nas :
'jig rten mchod bstod kyi chos thams cad gsan :
slob dpon chen po sh-In+taM gar+b+ha'i spyan sngar byon nas :
dmod pa drag sngags kyi chos thams cad dang :
bstan pa srung ba'i ngan sngags dang drag sngags thams cad gsan :
slob dpon chen po shrI siM ha'i spyan sngar byon nas :
bka' rdzogs pa chen po'i chos thams cad gsan :
de yang chos thams cad tshar re res shes te :
ma bsgrub par lha rnams kyis zhal gzigs par gyur to :
mtshan yang blo ldan mchog sred du grags so :
slob dpon pad+ma'i skyes rabs dri ma med pa las :
bla ma bsten cing chos zhu ba la blo sbyong ba'i tshul bstan pa'i le'u ste gsum pa'o :[    ]:de nas blo ldan mchog sred kyi thugs dgongs la :
da ngas gsang sngags kyi sgo nas skye shi med pa tshe yi rig 'dzin zhig bsgrub la :
rgya gar dang u rgyan gyi yul gyi 'gro ba thams cad chos la btsud dgos snyam pa'i thugs dgongs skyes so :
de yang gsang sngags kyi sgrub pa byed pa la :
mtshan ldan gyi rig ma zhig dgos pas :
za hor gyi yul du byon nas :
za hor gyi rgyal po gtsug lag 'dzin bya ba'i bu mo me tog man+dA ra ba zhes bya ba :
lo bcu drug lon pa'i gnang chen ma :
mtshan dang ldan pa zhig yod pa de dbang du bsdus te :
sgrub rten gyi phyag rgya mor khrid nas :
'phags pa spyan ras gzigs kyi pho brang ri bo ta la'i lho phyogs :
brag phug mA ra ti ka zhes bya ba :
kha lhor lta ba :
dus gsum du me tog gi char 'bebs pa :
'ja' tshon gyi gur 'thibs pa :
spos kyi ngad ldang ba :
tsan dan gyi tshal yod pa :
rigs gsum mgon pos byin gyis brlabs pa'i gnas der byon nas :
mgon po tshe dpag med kyi dkyil 'khor zhal phyes te tshe yi rig 'dzin bsgrubs pas :
zla ba gsum nas sangs rgyas snang ba mtha' yas tshe dpag med kyis zhal gzigs :
'chi med tshe yi bum pa bdud rtsis bkang ba yab yum gyi spyi bor bzhag :
zhal du blugs pas sku skye shi med pa rdo rje'i lus su gyur to :
yab dpa' bo rta mgrin du byin gyis brlabs :
yum rdo rje phag mor byin gyis brlabs :
rig 'dzin tshe'i dngos grub grub par gyur to :
de nas za hor yul gyi mi rnams chos la gzud pa'i phyir :
yab yum gnyis kyis grong khyer du bsod snyoms la byon pas :
yul mi rnams kyis phrag dog byas te :
mtha' yi ban+de 'khyams po zhig gis :
sngon la nged kyi mi thams cad bsad :
bud med la spyod pa byas :
de nas rgyal po'i bu mo khrid nas rgyal rigs bslad :
da rung 'di yis gnod pa skyel bas bkyon dbab dgos zer :
sdig pa spyi khur byas nas me la bsreg dgos zer nas :
tsan dan khur re dang til mar bre re bsdus nas grong khyer gyi dkyil du bsregs pas :
gzhan bsregs pa zhag gsum nas dud pa chad pa yin pa la :
de zhag dgur yang dud pa ma chad pas bltas tsam na :
me lce phyir 'bar nas :
rgyal po'i pho brang thams cad tshig :
til mar rgya mtshor gyur nas :
nang thams cad pad+mar chags te :
dbus su pad+ma'i sdong po zhig gi kha la :
yab yum gnyis sku grang grang bsil bsil ltar bzhugs pas :
rgyal blon rnams ya mtshan skyes nas :
bstod pa ni :
hU~M:
sku ni mi 'gyur rdo rje lta bu'i sku :
gsung ni mi 'gyur tshangs pa lta bu'i gsung :
thugs ni mi 'gyur nam mkha' lta bu'i thugs :
sku gsung thugs ni 'chi med rdo rje'i sku :
mtsho skyes rdo rje khyod la phyag 'tshal bstod :
bdag cag ma rig nongs pas bzod par gsol :
bdag cag yul khams bde la 'god du gsol :
ces gsol ba btab pas :
grong khyer gyi me zhi ste sngar las mdzes shing nyams dga' bar gyur to :
mtshan yang pad+ma 'byung gnas dang pad+ma saM b+har btags so :
de nas za hor yul khams thams cad chos la btsud nas :
thams cad phyir mi ldog pa'i sa thob par gyur to :
de nas slob dpon gyi thugs dgongs la :
da ni u rgyan gyi yul khams thams cad chos la btsud dgos snyam nas :
yab yum gnyis u rgyan gyi yul du bsod snyoms la byon pas :
yul mi rnams kyis ngo shes te :
'dis sngon yang nged kyi blon po'i bu bsad :
rgyal khrims la gnod pa bskyal :
da rung gnod pa skyel bas chad pa gcod dgos zer nas :
sngar gyi bu bsad pa'i blon po la sogs pa rnams kyis :
sdig pa spyi khur byas nas :
tsan dan khu ru re dang til mar bre re bsdus nas bsregs pas :
sngon chad bsregs pa zhag bdun nas du ba chad pa la :
zhag nyi shu rtsa gcig bar du du ba ma chad nas :
rgyal pos blon po la ltos shig gsungs pas :
sus blta bar ma nus nas :
sngar gyi yab rgyal po nyid thugs ma ches nas :
gal te sprul pa'i sku zhig yin na mi tshig snyam nas :
'khor dang bcas pa ltar phyin pas :
til mar zhing dor gcig tsam mtshor 'khyil ba'i nang dbus na :
sol ba'i gur chen po zhig gi nang na :
pad+ma'i sdong po zhig gi steng na yab yum gnyis sku grang grang bsil bsil zil pa phrom mer bzhugs pa la :
sngar gyi 'gro ba rnams thugs rjes bsgral ba'i phyir :
thod pa'i phreng bas brgyan nas bzhugs pas :
yab rgyal po la sogs pa ngo mtshar skyes te :
phyag dang bskor ba byas nas bstod pa :
dngos grub mchog brnyes ya mtshan che ba'i sku :
skye shi gnyis spangs pad+ma'i nang nas 'khrungs :
'khor ba thugs rjes bsgral phyir thod phreng sku la gsol :
mtsho skyes rdo rje'i sku la phyag 'tshal bstod :
ces rgyal pos zhabs spyi bor blangs nas :
bla yi mchod gnas su zhus pas :
slob dpon gyi zhal nas :
khams gsum 'khor bar skyes pa sdug bsngal btson dong yin :
chos skyong rgyal por skyes kyang 'du 'dzi g.yeng ba'i gnas :
rang sems skye med chos skur ma shes na :
'khor ba'i skye gnas mi chod rgyun par 'khor :
rgyal po chen po stong nyid gsal stong ltos :
phyi mar rdzogs pa'i sangs rgyas thob par 'gyur :
zhes gsungs pas :
rgyal pos dus de nyid du rang sems chos skur rtogs te :
rtogs grol gnyis dus gcig tu gyur nas :
yab rgyal po 'khor dang bcas pa :
skye ba med pa'i chos la bzod pa thob bo :
rgyal pos bstod pa :
hU~M:
dngos grub mchog brnyes ya mtshan che ba'i sku :
rtogs pa bla med mchog tu gyur pa yis :
de bzhin gshegs pa'i man ngag gsang chen rnams :
klong nas grol mdzad khyod la phyag 'tshal bstod :
ces bstod nas :
thod phreng sku la gsol bas pad+ma thod phreng rtsal du btags so :
rgyal po'i sras mdzad pas pad+ma'i rgyal por btags so :
de nas yab rgyal po'i bla mchod lo bcu gsum mdzad nas :
u rgyan yul gyi rgyal khams thams cad chos la bkod do :
yab rgyal po in+d+ra bod+hi btsun mo 'khor dang bcas pa dang :
tshong pa lnga brgya dang bcas pa phyag rgya chen po mchog gi rig 'dzin thob bo :
de nas slob dpon dza lan+d+ha ra'i dur khrod du spyod pa la gshegs pa'i tshe :
mu stegs kyi ston pa mthu bo che mi bzhi bya ba byung ste :
re re la 'khor lnga brgya re dang bcas nas :
rdo rje gdan gyi phyogs bzhi nas rtsod pa byas te :
nged phyi pa rgyal na khyod nged kyi bstan pa la zhugs shig :
khyed nang pa rgyal na nged khyed nang pa'i bstan pa la 'jug go :
zhes smras pas :
rdo rje gdan gyi sgo srung paN+Di ta bzhi la sogs pa'i paN+Di ta thams cad kyis rtsod pa thub kyang nus pa mi thub snyam nas sus kyang smra bar ma nus so :
de nas rdo rje gdan gyi paN+Di ta rnams rgyal po'i pho brang du bka' bgros pa'i tshe :
bud med sngon mo phyag na chag shing bzung ba zhig byung nas :
khyed rnams kyis mu stegs kyi rgol ba mi thub :
nga'i ming po yin na thub zer ro :
khyod kyi ming po gang yin :
gnas gang na yod dris pas :
nga'i ming po pad+ma badzra bya ba yin :
dza lan+d+ha ra'i dur khrod na spyod pa byed cing yod zer ro :
'o na ji ltar byas na drangs byas pas :
mo na re :
bang chen pa btang bas mi khug pas :
khyed rnams byang chub chen po'i gtsug lag khang du 'dus la :
mchod pa chen po shoms la gsol ba thob cig dang :
nged spyan 'dren du 'gro ba yin zer nas :
bud med de med par gyur to :
de nas paN+Di ta rnams kyis gtsug lag khang du 'dus nas :
mos ji ltar zer ba ltar :
mchod pa bshams nas gsol ba 'di skad ces btab bo :
dus gsum sangs rgyas 'byon gnas rdo rje'i gdan drung 'dir :
mu stegs bdud kyi dmag tshogs rgol bar byung :
g.yul ngo zlog par nus pa'i skyob ma mchis :
skyes mchog mi yi seng+ge khyod kyis skyobs :
zhes gsol ba btab pas :
skya rengs dang po shar ba na ljon shing la bya bab pa ltar rdo rje gdan gyi pho brang du byon no :
de nas slob dpon gyis bdud las rnam par rgyal ba'i ting nge 'dzin la bzhugs :
phyag gis gaN+Di brdungs pas :
phyogs bzhi'i mu stegs kyi sgra mkhan rnams kyis :
da nangs sngar dang mi 'dra ba'i sgra mi snyan pa zhig grags zhes zer bas :
ji skad zer dris pas :
shar phyogs kyi sgra mkhan rnams na re :
byams pa byang chub sems kyi rnga chen 'di brdungs pas :
mu stegs wa dang 'dra ba'i klad pa 'gems :
zhes zer ro :
lho phyogs kyi sgra mkhan rnams na re :
snying rje byang chub sems kyi rnga chen 'di brdungs pas :
log 'dren bdud kyi dmag tshogs dbang du 'dus :
zhes zer ro :
nub phyogs kyi sgra mkhan rnams na re :
dga' ba byang chub sems kyi rnga chen 'di brdungs pas :
ma rungs rgol ba'i tshogs rnams tshar bcad do :
zhes zer ro :
byang phyogs kyi sgra mkhan rnams na re :
btang snyoms byang chub sems kyi rnga chen 'di brdungs pas :
nag po'i tshogs rnams ma lus rdul du rlog :
ces zer ro :
de nas nyi ma shar ba dang phyi nang gi rtsod pa byed pa la :
slob dpon sku ngo bo nyid rdo rje'i gdan gyi pho brang du bzhugs pa la :
bdud las rnam par rgyal ba'i ting nge 'dzin la snyoms par zhugs shing :
phyogs bzhi nas sku yi bkod pa rnam pa bzhi mdzad de :
'khor paN+Di ta lnga brgya dang bcas pas rtsod pa byas pas :
nang pa rgyal nas mu stegs kyi ston pa bzhi rdzu 'phrul dang ldan pa'i 'khor 'ga' zhig dang bcas te nam mkha' la 'phur bas :
slob dpon gyis sdigs mdzub nam mkha' la gtad de :
bar snang la me'i 'khor lo bskor bas mu stegs kyi ston pa bzhi rang rang gi pho brang du bros so :
'khor rnams ni nang pa'i bstan pa la btsud do :
de nas mu stegs kyi ston pa bzhi na re :
sgra tshad dang rdzu 'phrul khyod che yang rung ba la :
da zhag bdun nas 'chi ba'i dus bya'o zer nas :
mu stegs pa rnams ngan sngags la zhugs so :
slob dpon gyis mkha' 'gro ma la tshogs kyi 'khor lo btang nas gsol ba btab pas :
tho rangs mkha' 'gro ma bdud 'dul mas :
bse'i sgrom bu la lcags kyi tha ram btab pa zhig phyag tu phul nas :
bdud dang mu stegs pa thams cad thul cig par lung bstan pa dang :
bse sgrom gyi nang du srog ser thog dang bcas pa'i mkha' 'gro ma'i ngan sngags byung nas :
slob dpon gyis mu stegs kyi grong khyer la gnam lcags kyi thog phab ste :
grong khyer thams cad mes bsregs te brlags par byas nas :
sangs rgyas kyi bstan pa 'di la bka' drin che bar gyur te :
rdo rje gdan gyi paN+Di ta rnams kyis gtsug gi nor bu ltar blangs nas :
mtshan yang seng+ge sgra sgrog tu btags so :
slob dpon pad+ma'i skyes rabs dri ma med pa las :
rdzu 'phrul gyis 'gro ba 'dul zhing :
mu stegs pa btul nas sangs rgyas kyi bstan pa la bka' drin che ba'i lo rgyus kyi le'u ste bzhi pa'o :[    ]:de nas slob dpon gyi thugs dgongs la :
yo ga tshe'i rig 'dzin ni thob :
da phyag rgya chen po mchog gi rig 'dzin zhig bsgrub par dgongs nas :
rgya gar yul gyi tshu rol :
bal po'i yul gyi pha rol :
yang le shod kyi brag phug ces bya ba na :
me tog dgun yang mi skam pa bkra shis la byin rlabs che ba'i gnas der byon nas :
bal po'i rgyal po dge 'dzin zhes bya ba'i bu mo shAkya de ma zhes bya ba sgrub rten gyi phyag rgya mor khrid nas :
dang po la dpal yang dag grub pa mar me dgu pa'i dkyil 'khor zhal phyes nas sgrub pa mdzad pas bar chad rnam pa gsum byung ste :
klu gyong po dang gnod sbyin rgod ma kha dang :
bar snang khams kyi glog ma sprin gsum gyis bar chad byas te :
lo gsum du gnam la kha char thigs pa gcig kyang med :
sa la rtsi thog kyang ma skyes pas :
rgya gar bal bod gsum du mu ge dang mi nad phyugs nad thams cad sprin bzhin du 'dus te :
mi phyugs mang po shi bas :
slob dpon gyi thugs dgongs la :
'di cis kyang ma lan te :
bdag gis phyag rgya chen po'i dngos grub sgrub pa la :
mi ma yin pa 'di rnams kyis bar chad byas pa yin dgongs nas :
thugs kyi slob ma bal po ji la ji sa dang :
kun la kun sa gnyis la gser phye bre gang spyan gzigs su bskur nas :
rgya gar du sngon gyi slob dpon rnams la bsring pa :
bdag gis phyag rgya chen po'i dngos grub sgrub pa la :
bar chad rnam pa gsum byung bas :
bar chad sel ba'i chos shig zhu :
zhes btang bas :
rgya gar gyi paN+Di ta rnams na re :
slob dpon pra b+ha hasti la :
bar chad 'dul ba'i gnyen por :
rdo rje phur pa'i chos zhus shig gsungs nas :
slob dpon pra b+ha hasti la zhus pas :
phur pa bit+yot+ta ma 'bum sde'i nang nas :
dgra bgegs 'dul ba'i 'phrin las mi khur gnyis brdzangs pas :
yang le shod kyi brag phug tu sleb pa tsam gyis :
dam sri gsum yang zhi :
rgya mtsho la kha rlangs byung :
sa la drod byung :
nam mkha' la sprin 'thibs :
bar snang la char babs te :
rtsi shing dang 'bras bu lo tog thams cad dus gcig la smin te :
'bras bu de zos pas mi nad phyugs nad thams cad kyang chad :
mu ge sangs :
rgyal khams thams cad bde skyid du gyur to :
de nas slob dpon gyis dpal yang dag dang phur pa'i lha tshogs zhal gzigs te :
yang dag ni tshong pa dang 'dra ste :
dngos grub che yang bar chad 'ong :
phur pa ni skyel ma dang 'dra bas :
bar chod 'dul ba la dgos par dgongs nas :
rgyud he ru ka gal po dang :
bid+yot+ta ma 'bum sde la brten nas :
yang phur sbrags ma'i sgrub thabs mdzad nas :
sgrub pa mdzad pas :
phyag rgya chen po mchog gi dngos grub thob :
de'i dus su nam srod la shwa na ma mched bzhis srog gi snying po phul nas dam la btags so :
gung la re ma ti mched bzhis srog gi snying po phul nas dam la btags so :
tho rangs bse mo mched bzhis srog gi snying po phul nas dam la btags so :
gzhan yang bse lcags dung gsum gyi skyes bu pho rgyud mo rgyud dang bcas pas srog gi snying po phul nas dam la btags so :
rdo rje phur pa'i bka' srung du bzhag go :
de nas slob dpon gyi sku lha'i dkyil 'khor gyis dregs pa can thams cad zil gyis mnan :
gsung sngags kyi dkyil 'khor gyis dregs pa can thams cad dbang du bsdus :
thugs chos nyid kyi dkyil 'khor gyis rnam rtog dug lnga thams cad rang zhi rang dwangs kyis bsal :
phyag rgya chen po'i dgongs pa las mi 'gyur bar bzhugs so :
slob dpon pad+ma'i skyes rabs dri ma med pa las :
yang phur gnyis kyi sgo nas phyag rgya chen po'i rig 'dzin bsgrubs pa'i le'u ste lnga pa'o :[    ]:de nas slob dpon pad+ma bod yul du spyan ji ltar drangs pa'i lo rgyus ni :
'phags pa 'jam dpal gyi sprul pa rgyal po khri srong lde'u btsan gyis :
dpal gyi bsam yas bzhengs pa'i sa gzhi 'dul ba'i phyir spyan drangs te :
de yang mkhyen rab kyi bdag po 'phags pa 'jam dpal de :
bzhugs pa rgya nag ri bo rtse lnga la bzhugs kyang :
zhal bod yul du bstan nas :
thugs dgongs kyis bod kha ba can gyi mi rnams 'dul bar dgongs te :
de yang gong du thugs rje chen po'i sprul pa las :
rgyal po srong btsan sgam por sprul nas :
lha sa 'phrul snang dang ra mo che la sogs pa mtha' 'dul dang yang 'dul la sogs pa gtsug lag khang brgya rtsa brgyad bzhengs te :
dam pa chos kyi srol gtod nas yod pa la :
'phags pa 'jam dpal gyis bod kha ba can gyi yul du chos dar zhing rgyas par bya bar dgongs :
de yang rgyal po dbang chen zhig tu sprul nas mnga' 'og tu bsdu bar dgongs nas :
rgya nag ri bo rtse lnga nas ye shes kyi spyan gyis gzigs pas :
bod yul rgyal po khri lde gtsug brtan pa'i mnga' 'og tu 'dug par mkhyen nas :
rgyal po khri lde gtsug brtan dang :
yum gyim shang bza' ang cung gnyis pho brang brag dmar na :
rin po che'i khri steng na gzims nas bzhugs pa la :
'phags pa 'jam dpal gyi thugs ka nas 'od zer rnam pa lnga'i rtse la :
gser gyi khye'u chung mtshon gang ba zhig gyim shang bza' ang cung gi mngal du sprul pa bkyes so :
de yang yum gyi rmi lam du :
'od zer nyi ma shar ba 'dra ba zhig byung nas :
de'i sna la khye'u chung zhig byung ste :
mngal gyi nang du zhugs pa rmis nas :
yab rgyal po la bzlas pas :
yab rgyal pos gsung pa :
bar snang gi lha bran zhig rang re'i bu ru 'ong ba yin :
rmi lam yang shin tu bzang ngo gsungs nas yab rgyal po shin tu dgyes so :
de nas yum gyi lus mi bde ba med par :
'gul ba dang 'phar ba la sogs pa byung zhing lus bde ba dang yang ba dang :
shes pa gsal ba dang nyon mongs pa mi skye bar gyur to :
de nas zla dgu ngo dang bcu nas pho brang brag dmar du yum la na tsha med par sku bltams so :
de nas rgyal bu de so dung so 'khor mar yod pa :
skra 'khor mthon mthing ris spyi gtsug g.yas su 'khyil ba :
mdzes pa lha'i bu lta bu zhig byung ste :
rta'i lo dpyid zla ra ba'i skar ma rgyal gyi nyin par :
nam langs nas nyi ma shar ba la sku 'khrungs so :
mtshan yang khri srong lde'u btsan du btags so :
de nas rgyal bu de lo bcu gsum lon nas yab rgyal po khri lde gtsug brtan dgung du gshegs :
de nas rgyal bu rgyal sar phyung ste :
btsun mo gsum khab tu bzhes te :
tshe spong bza' dmar rgyan :
'bro bza' byang chub sman :
pho gyong bza' rgyal mo btsun de rnams khab tu bzhes nas :
lo bdun bar du 'bangs rnams kyi :
phyi'i so kha srung ba dang :
nang gi kha ris skyong bar byas nas :
rgyal srid bskyangs so :
slob dpon pad+ma'i skyes rabs dri ma med pa las :
bod rgyal pos rgyal srid bzung ba'i le'u ste drug pa'o :[    ]:de nas rgyal po nyi shu tham pa glang gi lo la :
dam pa'i chos mdzad pa'i thugs dgongs skyes so :
sngon gyi rgyal po srong btsan sgam pos kyang :
bod mun pa'i smag rum dang 'dra ba la gtsug lag khang bzhengs :
dam pa'i chos mang po bsgyur :
bod la bka' drin shin tu che bar 'dug :
da ni ngas kyang dam pa'i chos dar zhing rgyas pa zhig bya dgos snyam pa'i thugs dgongs rgya chen po skyes te :
da ni dkon mchog gsum gyi pho brang gi rten :
'gro ba mi rnams mos shing dad par byed pa'i sa :
bdag rang gi g.yar dam :
sngon la gtsug lag khang zhig bzhengs snyam nas :
de yang ci 'dra ba zhig byed snyam pa'i thugs dgongs skyes pas :
gling bzhi ri rab lcags ri dang bcas pa zhig bzhengs par thugs dgongs bcang :
rgyal po nyi shu rtsa gcig stag gi lo la rmang bting bar bzhed nas :
rgya gar yul na slob dpon bod+hi satwa zhes bya ba byang chub sems dpa' mkhyen pa shin tu che ba zhig bzhugs zer ba'i sgra grags pa snyan du thos nas :
lo tsA ba gnyags dz+nyA na ku mA ra bya ba :
rgya bod kyi skad shes pa zhig la gser phye bre gang zhu rten du bskur nas :
g.yog po gnyis dang bcas te :
slob dpon spyan drang du btang ste :
shrI na len+d+ra'i gtsug lag khang du zhal mjal nas :
gser phye phul nas :
bdag ni bod kyi rgyal pos gtsug lag khang zhig bzhengs par 'dod pas :
sa gzhi 'dul ba'i phyir :
slob dpon nyid spyan 'dren du btang bas :
'byon par zhu zhes gsol ba btab pas :
slob dpon gyi zhal nas :
bod kyi rgyal po dang tshe rabs snga ma'i las 'brel zhig yod pas 'gro dgos gsungs nas bod du byon no :
de nas slob dpon pho brang brag dmar du gdan drangs nas :
rgyal pos zhu ba phul ba :
slob dpon chen po lags :
dkon mchog gsum gyi pho brang gi rten :
bdag rang gi g.yar dam :
'gro ba mi rnams mos pa byed pa'i sa :
gtsug lag khang zhig bzhengs par 'dod pas :
slob dpon gyis sa gzhi byin gyis brlab par 'tshal zhes zhus pas :
slob dpon gyi zhal nas :
bod kyi lha 'dre mi ma yin pa rtsub mor 'dug pas :
ngas byang chub kyi sems kyis 'dul ba yin pas :
thul lam mi thul mi shes pas :
rgyal po rang rmang things shig gsungs nas :
slob dpon gyis zhi ba rdo rje dbyings kyi dkyil 'khor zhal phye nas :
sa gzhi byin gyis brlabs :
rgyal po nyid kyi sku la dar dkar gyi na bza' gsol :
phyag na gser gyi 'jor thogs nas brkos pas :
khru gang tsam gyi 'og nas 'bras dkar mo khal gcig :
bdud rtsis zhag ro ka ra ltar bro ba mang po byung nas :
rgyal po nyid kyi zhal du yang gsol dbu la yang byug nas :
'o na nga yi bsam pa 'grub par 'ong :
bod yul na chos kyi bstan pa dar bar 'ong gsungs nas :
de nas rmang bting nas brtsigs pas :
dge bsnyen nyi shu rtsa gcig la sogs pa bod kyi gnod sbyin pho mo mthu bo che rnams kyis bar chad byas te :
nyin brtsigs pa rnams mtshan bshig pas dma' bar gyur te brtsigs su ma ster ro :
de nas slob dpon la rgyal pos zhus pa :
slob dpon chen po lags :
bdag gi bsam pa ni 'grub 'grub mi 'dra na :
thabs ci mnga' zhus pas :
slob dpon gyis rgyal po la gsungs pa :
rgyal po chen po lags :
bdag gis rgyu mtshan nyid kyi chos thams cad ma lus par shes shing :
byang chub kyi sems kyang 'byongs pa yin kyang :
bod kyi lha 'dre gdug rtsub can thams cad mi thul ba 'dra bas :
thabs shig yod kyi gsungs so :
slob dpon pad+ma'i skyes rabs dri ma med pa las :
rgyal pos chos la thugs dgongs skyes nas thugs dam bzhengs pa'i phyir :
slob dpon bod+hi satwa gdan drangs nas :
gtsug lag khang rmang bting ba'i le'u ste bdun pa'o :[    ]:de nas slob dpon chen po bod+hi satwa'i zhal nas :
bod kyi lha 'dre gdug pa can 'di rnams drag pos 'dul dgos par 'dug pas :
bal yul yang le shod kyi brag phug bya ba na :
u rgyan rgyal po'i sras mdzad pa'i grub thob cig bzhugs te :
de yang ji lta bu zhig yin snyam na :
sprul pa'i sku pad+ma 'byung gnas bya ba mthu che la rtsal drag pa gsang sngags kyi spyod pa mdzad pa zhig bzhugs pas :
de spyan drangs na mnga' bdag gi dgongs pa 'grub cing :
mi ma yin 'di rnams kyang thul bar 'gyur ro :
zhes gsungs pas :
de nas bka' lung de mnga' bdag gi rmi lam du byung ba skad byas nas :
'bangs phyi 'khor dang nang 'khor rnams la bka' stsal pa :
nga yi mdangs sum gyi rmi lam na :
rgya bal gyi mtshams yang le shod kyi brag phug ces bya ba na :
u rgyan gyi slob dpon pad+ma saM b+ha wa zhes bya ba zhig bzhugs te :
de spyan drangs na nga'i bsam pa 'grub bo+o bya ba zhig rmis so :
de khyed rnams kyis spyan 'dren du 'gro dgos pas :
bang chen pa mi gsum gtong ba'i gros gyis gsungs pas :
'bangs rnams kyis bsam rig btang zhing gros byas te :
bang chen gyi khas len ma byung nas :
rgyal po nyid kyis :
sbas mang rje gsal snang dang :
seng+ge mgo lha lung gnyis la bka' stsal nas :
g.yog po gsum dang dpon g.yog lnga la gser phye bre gang dang lam rgyags sogs bskur nas lam du zhugs pas :
slob dpon gyi spyan sngar bka'i srung ma rnams kyis bskul ma byung ste :
bod yul has po ri'i rtsa bar :
bod kyi lha sras btsad pos gtsug lag khang zhig bzhengs su gsol bas :
slob dpon chen po'i spyan sngar bang chen pa mi lnga 'ongs pas :
de rnams thang chad nyon mongs pas :
slob dpon mang yul gung thang gi mtshams su sta gon la gshegs par zhu :
zhes bskul bas :
slob dpon rdzu 'phrul gyis nam mkha' la byon nas :
mang yul gung thang du zla ba gsum bzhugs pa dang :
bang chen pa rnams dang mjal nas :
slob dpon gyis mkhyen bzhin du :
khyed rnams su yin gar 'gro dris pas :
sbas mang rje gsal snang gis nged bod kyi lha sras kyis :
slob dpon pad+ma 'byung gnas spyan 'dren du btang pa yin pas :
slob dpon khyed lags sam zhus pas :
'o nga zla ba gsum gyi gong du srung ma rnams kyis bskul byung bas :
khyod bang chen pa rnams nyon mongs kyis dogs nas nga 'dir bsdad pa yin :
khyod rnams re 'gor :
da nga la sku yon ci yod phul cig gsungs bas :
de rnams kyis phyag byas te :
gser phye bre gang phul bas :
da rung phul cig gsungs pas :
'bangs rnams kyis gos phud nas phul bas :
da rung ci yod phul cig gsungs bas :
'bangs rnams kyis rgyal pos de bas ci ma bskur :
nged la yang de bas ci med pas :
da ni lus ngag yid gsum bran du 'bul byas nas phyag dang bskor ba byas :
zhabs spyi bor blangs pas :
slob dpon yang mnyes te :
ngas bod kyi dad pa la 'gyur ldog yod dam med bltas pa yin :
nga la snang ba thams cad gser du yod gsungs nas :
phyag g.yas pa mang yul gung thang gi phyogs su brkyangs pas :
g.yas phyogs kyi ri thams cad g.yon phyogs su bsgyur :
phyag g.yon pa nub phyogs su brkyangs pas :
sa rdo thams cad gzi mchong bye ru gser g.yur bsgyur nas :
bang chen pa rnams la'ang byin nas :
lta stangs shig ga mdzad pas nyi zla sa la phab :
sdigs mdzub cig mdzad pas chu bo gyen la bzlog :
nga la rdzu 'phrul dang nus pa 'di lta bu yod :
khyed rnams yid ches par gyis :
gser gyis nga la dgos pa med kyi :
'on kyang mnga' bdag gi dgongs pa 'grub pa dang :
bsod nams thob par bya ba'i phyir re zhig blang dgos gsungs nas :
mang yul dang bal yul gyi phyogs su gtor nas btang ste :
dus phyi mar bod yul gyi gser thams cad mang yul dang :
bal yul gyi phyogs su 'bol bar 'ong gsungs so :
bang chen pa rnams la byin pa'i gser g.yu rnams la tsug yin snyam nas yid ma ches te so sor phyin nas bltas pas :
bden par snang ste so sor yid ches so :
slob dpon pad+ma'i skyes rabs dri ma med pa las :
slob dpon gyi thugs rjes dgongs nas bod yul du byon nas pho nya ba rnams dang mjal ba'i le'u ste brgyad pa'o :[    ]:de nas slob dpon dpon g.yog rnams mar byon te :
mang yul don la khar byon pas :
zhang zhung gi dgra bla mu tsa med bya bas bar chad brtsams te :
ri chen po gnyis su brdzus nas slob dpon dpon g.yog rnams bcar bar byas pas :
slob dpon gyis phyag mkhar brag la btsugs nas lam btod do :
mgo thog nas mar byon pas mo rab tu sngangs shing bred par gyur te :
srog gi snying po phul nas srung mar khas blangs :
gsang mtshan gangs kyi yum chen rdo rje g.yu bun mar btags :
de nas byang gnam thang du mar byon tsa na :
gnam sman dkar mos slob dpon la thog phab pas :
slob dpon gyis phyag g.yon pa'i mthil du :
chu me long gang tsam bzhag nas :
de bzed pa dang :
thog der phab tsa na thog skam sran ma tsam bdun du song :
der mo ya mtshan skyes te bred nas :
dpal mo dpal mtshor bros so :
slob dpon gyis mtsho la sdigs mdzub gtad nas mtsho me dpung du bsgoms pas :
mtsho lhag gis khol nas mo'i sha rus phyes te bros pa dang :
slob dpon gyis phyag gi rdo rje brgyab pas :
mig g.yas pa bcar ba dang :
mo na re :
ston pa'i zhal skyin rdo rje thod 'phreng rtsal :
bar chad mi bgyid thugs dam dgongs pa khrol :
ces srog gi snying po phul nas dam la btags so :
ming yang sha med gangs dkar rdo rje spyan gcig mar btags so :
de nas 'o yug nas mar byon tsam na :
brtan ma rnams kyis ri'i bar du bcar bar byas pas :
slob dpon gyis sdigs mdzub ri la gtad nas byon pas :
brtan ma rnams kyis ri bskyod par ma nus nas bros so :
'o yug gi mda' la ri'i rtse'i brag thams cad bsnyil nas rbab du btang pas :
slob dpon gyis sdigs mdzub gtad nas byon pas :
brag rdo thams cad gyen la log ste :
g.ya' ri dang brag ri dang gangs ri la sogs brtan ma'i gnas sa thams cad bshig pas :
brtan ma bcu gnyis :
skyong ma bcu gnyis :
ya ma bcu gnyis la sogs pa so so'i 'khor dang bcas pas srog gi snying po phul nas dam la btags so :
gsang mtshan re re btags nas bka'i srung mar dbang bskur ro :
de nas lce phu sham po lung du byon pas :
yar lha sham po g.yag dkar po ri logs tsam du sprul nas :
sna rlangs sprin du 'thibs pa :
nga ro 'brug tu grags pa :
kha rlangs bu yug tu 'tshubs pas :
thog dang ser ba phab nas nyams blangs pas :
slob dpon gyis lcags kyu'i phyag rgyas sna nas bzung :
zhags pa'i phyag rgyas rked nas btab :
lcags sgrog gi phyag rgyas rkang lag bzhi sgrog tu bcug :
dril bu'i phyag rgyas g.yag de btsog ste brdungs pas :
khye'u chung dar dkar gyi ral ga can zhig tu gyur te :
srog gi snying po phul nas dam la btags so :
de nas slob dpon gnam thang lha'i rtsar byon pas :
thang lhas slob dpon la nyams tshad de gnod sbyin chen po zhig tu sprul nas slob dpon dpon slob za ba'i tshul du byas nas byung ba la :
slob dpon gyi phyag rgya sdigs mdzub tu byas pas :
kho byis pa g.yu yi zur phud can gcig tu gyur nas dam la btags te :
slob dpon gyi zhal nas :
aM 'di ni klu'i mes po thod dkar zhes kyang bya :
dri za'i rgyal po zur phud lnga pa zhes kyang bya :
gnyan chen thang lha zhes kyang bya 'di la ngas dro zhig bslang ngo gsungs nas gshegs te :
phyi dro dro 'khor tsam na :
na bza'i phu dung lteb tu ci yang mi bro ba'i khur ba lab leb dang :
zhal zas mang po bsnams nas byon te :
mnga' 'og tu 'dus so :
de nas byang 'phan yul la ru byon nas :
byang gi ting ting ting lo sman dang :
stag sman zor gdong ma dang :
byang phug ma gsum gyis byang thang gsum gyi lhags pa thams cad dus gcig bsdus te :
slob dpon 'khor dang bcas pa la brgyab pas :
'khor rnams ni rengs la khad :
slob dpon nyid kyang bser ba tsam zhig byung nas :
slob dpon gyis sdigs mdzub kyi rtse la me'i 'khor lo bskor bas :
gnod sbyin pho mo gnas pa'i gangs ri thams cad mar la lcags sreg phog pa ltar zhu nas :
bod kyi gnod sbyin pho mo thams cad kyis srog snying phul nas dam la btags so :
de nas stod lung gram bu'i tshal du byon nas :
slob dpon la rje 'bangs nyi shu rtsa gcig gis bsu ba dang mjal 'phrad mdzad do :
de nas stod lung gzhong pa'i mdor byon nas :
slob dpon rje 'bangs rnams kyis dro btab par 'dod pas chu ma rnyed nas :
slob dpon gyis phyag mkhar brag la btsugs pas :
chu byung bas gzhong pa'i lha chur ming btags so :
de nas kha la brag rir dgong gcig bzhugs nas :
btsan thams cad dam la btags so :
de nas zul phug tu zhag gcig bzhugs te :
bdud thams cad dam la btags so :
de nas g.ya' ri gong du zhag gcig bzhugs nas :
rgyal po dang 'gong po thams cad dam la btags so :
slob dpon pad+ma'i skyes rabs dri ma med pa las :
slob dpon pad+mas bod kyi lha 'dre thams cad dam la btags pa'i le'u ste dgu pa'o :[    ]:de nas slob dpon has po ri la byon nas :
bod kyi mnga' bdag rje 'bangs rnams kyis bsu ba mdzad pas :
rgyal po'i thugs dgongs la :
nga bod mgo nag gi spyi rje :
dud 'gro rngog chags kyi bdag po yin :
chos skyong ba'i rgyal po yang yin pas slob dpon gyis nga la phyag byed 'ong snyam mo :
slob dpon gyi thugs dgongs la :
nga grub pa thob pa'i rnal 'byor pa :
rgyal po'i slob dpon du spyan drangs pa yin pas :
nga la phyag byed 'ong snyam nas :
phyag la ma mthun te :
slob dpon gyis nga che nga btsan gyi mgur 'di gsungs so :
na mo rat+na gu ru :
khyod bod kyi mnga' bdag tshur gson dang :
ngas khams gsum sems can 'chi bar rtogs :
dpal yo ga tshe yi rig 'dzin grub :
nga 'chi med pad+ma 'byung gnas yin :
rdo rje tshe sgrub kyi gdams ngag bdog :
snang ba sems kyi dkyil 'khor du :
lha srin sde brgyad bran du bkol :
nga rgyal po pad+ma 'byung gnas yin :
khams gsum dbang sdud kyi gdams ngag bdog :
snang ba 'khor 'das kyi dpe cha la :
drang don nges don gyi bshad pa byed :
nga dge bshes pad+ma 'byung gnas yin :
'khor 'das shan 'byed kyi gdams ngag bdog :
sems nyid kyi shog bu rnal ma la :
tshig dang bral ba'i yi ge bri :
nga yig mkhan pad+ma 'byung gnas yin :
chos yi ge med pa'i gdams ngag bdog :
'di ltar snang ba'i gyang logs la :
gnyis su med pa'i ri mo bri :
nga lha bzo pad+ma 'byung gnas yin :
snang stong dbyer med kyi gdams ngag bdog :
mi dug lnga'i nad kyis zin pa kun :
zag med sman gyis gso bar byed :
nga sman pa pad+ma 'byung gnas yin :
bdud rtsi 'chi gsos kyi gdams ngag bdog :
mi dad pa che ba'i 'dun ma byas :
tshe 'di phyi gnyis kyi bde skyid bsgrub :
nga gtso bo pad+ma 'byung gnas yin :
'khor ba rtsad gcod kyi gdams ngag bdog :
shes rab snying po'i mtshon thogs nas :
rnam rtog log lta'i dgra bo btul :
nga dpa' bo pad+ma 'byung gnas yin :
'khor ba g.yul bzlog gi gdams ngag bdog :
dug lnga'i dgra bo dgrar langs pa :
ye shes lnga yi khongs su brubs :
nga mthu mkhan pad+ma 'byung gnas yin :
dug lnga rtsad gcod kyi gdams ngag bdog :
khyod gdong dmar srin po bod kyi rje :
'jig rten dregs pa'i khengs sems can :
nga rgyal 'khor bar skye ba'i rgyu :
nyon mongs dug lnga'i rgyan gyis brgyan :
bod kyi mnga' bdag ma lags sam :
khyod mnga' thang che bas glo ba dga':
ngas bod kyi rje la phyag mi 'tshal :
rgyal po'i na bza' bzhes phyag 'tshal :
zhes gsungs nas :
phyag thal mo ya gcig deng mdzad pas :
phyag gi 'od zer gyis rgyal po'i na bza' thams cad tshig pas :
rgyal blon rnams bred nas :
rgyal po nyid kyis phyag 'tshal lo :
de nas slob dpon pho brang du spyan drangs te :
gser gyi khri la bzhugs so :
zhal skyems dang :
bshos dang :
zhal zas sna tshogs phyag tu drangs nas :
za 'og gi smug ber sku la gsol :
rgyal pos gser g.yu'i maN+Dal phyag rten du phul nas zhus pa :
e ma ho na mo gu ru rje :
bdag ni srin po gdong dmar rje :
bod kyi mi rnams 'dul dka' bas :
dam pa chos kyi rten zhig 'dzugs :
slob dpon sprul pa'i skur bzhugs pas :
sa gzhi byin gyis brlab tu gsol :
zhes zhus pas :
slob dpon gyi zhal nas :
mnga' bdag rgyal po chen po lags :
bod 'di gnod sbyin pho mo 'dre'i yul du 'dug pas :
lam kar bod kyi lha 'dre pho mo dam la btags te :
da dung yul pha ki na bod khams thams cad la dbang byed pa'i klu'i rgyal po zhig 'dug pas der klu'i gter 'dzugs dgos par 'dug gsungs nas :
mal gro'i mdor byon nas 'khor ba dong sprugs kyi cho ga mdzad :
dpal ngan song sbyong ba'i dkyil 'khor bzhengs nas :
mnga' bdag rje 'bangs rnams kyi sgrib pa sel ba'i cho ga mdzad :
de nas mal gro'i phu na byon nas mal gro gzi can gyi klu la gter 'dzugs pa'i cho ga mdzad :
de nas has po rir byon nas :
chab gtor gzi phor gang la ting nge 'dzin gyis rgya bskyed :
slob dpon gyis lha 'dre thams cad mnga' 'og tu bsdus te :
dregs pa can zil gyis gnon pa'i mgur 'di gsungs so :
hU~M:
nyon cig nga ni pad+ma 'byung gnas te :
mngal gyis ma gos mtsho skyes rdo rje yin :
lus la 'byung bzhi'i nad kyis mi tshugs pa'i :
'chi med rig 'dzin tshe yi dngos grub thob :
lus ngag yid gsum lha yi skur gsal bas :
dregs pa zil gyis gnon pa'i nus par ldan :
rnam rtog thams cad sems su rtogs pa yis :
lha 'dre 'jigs pas bsdigs kyang nyam mi nga :
nam mkha' yangs pa'i dkyil 'khor du :
'byung ba bzhi po shong yang shong :
shong yang shong ste yangs kyang yangs :
sems nyid stong pa'i dkyil 'khor du :
snang srid lha 'dre shong yang shong :
shong yang shong ste yangs kyang yangs :
sems nyid stong pa dmigs med la :
lha yang med de 'dre yang med :
nga la cho 'phrul ci ston kyang :
nga la g.yo ba rdul tsam med :
slar yang rang sems brlag ta re :
nga yi bka' las ma 'da' bar :
mchod sbyin gtor ma chen po 'di :
mang por ting nge 'dzin gyis bskyed :
so sor thob pa sngags kyis byas :
phyag rgyas pham rgyal 'thab rtsod med :
tshig bshad bden pas bkrol te bsngos :
'di bzhes sa gzhi gnang ba byin :
khri srong lde'u btsan bsam pa sgrubs :
lha khang rtsigs shig lha 'dre rnams :
sngags 'chang bdag gi bka' ma bcag :
gum gum chum chum las la 'dus :
zhes gsungs pas :
lha 'dre thams cad bka' 'og tu 'dus te :
dam la btags pa na :
rma chen spom ra 'ong du ma nyan pas :
slob dpon gyi lcags kyu'i phyag rgyas snying ga nas bzung ste bkug pas :
zhang blon sprel zhwa can spyang thul gyon pa zhig :
rkang pa ya gcig khams kyi g.yar mo thang du bzhag :
ya gcig has po ri la bzhag :
mdun du spob kyi lhung ste :
bdag kyang yal gam che ba lags :
ban chung khyod kyang bka' nan che ba zhig byung bas :
mi 'ong du ma nyan nas 'dir mchis :
da ni ci bgyi'i bka' stsol cig :
zer bas slob dpon gyis mchod pa 'di bzhes la :
mnga' bdag gi dgongs pa sgrubs shig gsungs pas :
kho na re :
gsungs pa de ni de ltar bgyid pa lags :
bdag sna gtor che bas skam chas shig la dga' ba las :
zan brul gyi zhabs su chu blugs pa'i gtor ma 'dis nga mi tshims pas :
skam chas shig zhu zer bas :
slob dpon gyis dngul sder du rin po che sna lnga bdar nas :
byin gyis brlabs nas bka' dang dam la btags so :
slob dpon pad+ma'i skyes rabs dri ma med pa las :
slob dpon pad+ma pho brang brag dmar du spyan drangs nas sa gzhi btul ba'i le'u ste bcu pa'o :[    ]:de nas slob dpon pad+mas bod kyi dge bsnyen nyi shu rtsa gcig :
g.ya' ri dang gangs ri brag ri la gnas pa'i ma mo nyi shu rtsa gcig :
brtan ma bcu gnyis :
bod kyi gnod sbyin pho mo nyi shu rtsa gcig la sogs mthu bo che thams cad dam la btags so :
gza' dang rgyu skar la sogs pa rnams mnga' 'og tu 'dus te :
ri rdo ri la bzhag :
klung rdo klung la bzhag :
de nas lha khang rmang rdo bting ste :
rgyal po nyid kyis dbu rtse rigs gsum ri rab tshul du byas :
'khor sa gser gyi ri bdun gyi tshul du byas :
yak+sha ltag 'og gnyis nyi zla'i tshul du byas :
gling bzhi gling phran brgyad rnams :
gling dang gling g.yog tshul du byas :
khyad par gyi gling gsum yang :
pho gyong bza' rgyal mo btsun gyis bu tshab gser khang gling bzhengs :
tshe spong bza' dmar rgyan gyis khams gsum zangs khang gling bzhengs :
'bro bza' byang chub sman gyis dge rgyas bye ma gling bzhengs :
gling chen bzhi dang gling phran brgyad rnams la :
'jam dpal gling :
Ar+Ya pa lo'i gling :
byams pa gling :
phyag na rdo rje'i gling :
snang ba mtha' yas kyi gling :
khrus khang gling :
bsam gtan gling :
sgra sgyur gling :
pe kar gling :
bdud 'dul sngags pa gling :
sna tshogs gling :
byang chub gling dang bcu gnyis bzhengs :
zur bzhi la mchod rten chen po bzhi :
phyogs bzhir mgon khang bzhi :
sgo bzhi la rdo ring chen po bzhi'i thog tu zangs kyi khyi bo che bzhi :
phyi lcags ris bskor ba'i rmang btings so :
de nas slob dpon pad+ma 'byung gnas dgongs pa la bzhugs pas :
lha ma srin sde brgyad kyis rtsig rogs byas nas :
ri rdo ri la bzhag pa klung du bsnyil nas :
nyin mis brtsigs pa bas mtshan lha srin gyis brtsigs pa mtho bar gyur to :
de nas slob dpon gyi dgongs pa la :
ngas lha ma srin sde brgyad kyi lus ngag yid gsum dam la thogs sam ma thogs snyam nas :
dgongs pa la bzhugs shing gzigs pas :
lha ma srin sde brgyad kyi lus ngag yid gsum dam la thogs nas :
ci bsgo ba byed cing 'dug :
klu'i lus dam la thogs nas bsam yas rtsig cing 'dug :
ngag dam la thogs nas slob dpon gyi bka' nyan zer cing 'dug :
yid dam la ma thogs nas :
gnod pa sna tshogs skyel bar 'dug pas :
slob dpon gyis klu 'dul ba'i ting nge 'dzin la bzhugs pa la :
rtsig pa mkhan po hA shang ma hA yA na dang :
hor yag kra ka ma la sogs pas rtsig bzo zin nas :
shing bzo mkhan po rgya nag lang tsang :
bal po ba su la sogs pas :
ste'u klad la bskor zhing rgyal po chen po shing ga na yod :
shing rdugs so byas pas :
rgyal po skrag cing sngangs te :
shing 'di tsam gang nas btsal snyam nas thugs yed byung ba dang :
zur phug rgya lcang tshal gyi klus rgyal po la bar chad byas te :
mi dkar rta dkar can zhig tu sprul nas rgyal po'i drung du 'ong ste :
rje lags bsam yas kyi shing ci dgos ngas 'bul gyi :
slob dpon dgongs pa bkrol bar zhu zer bas :
rje yi thugs la dngos grub yin par dgongs nas :
zhal gyis bzhes te :
rgyal pos slob dpon dgongs pa bkrol du mi 'jug re zer nas mna' bskyal lo :
de nas rgyal pos mchims phu bre gu dge'u ru :
slob dpon gyi spyan sngar byon nas :
slob dpon dgongs pa bkrol bar zhu byas pas :
ma gnang ste :
cis kyang dgongs pa bkrol bar zhu :
dngos grub chen po bdag gis rnyed byas pas :
slob dpon gyi dgongs pa bkrol nas :
rjes gong gi lo rgyus rnams zhus pa dang :
slob dpon gyi zhal nas :
gtsug lag khang gi shing rang bzhin gyis 'ong ba yin te :
bdag gis lha ma srin sde brgyad gzhan gyi lus ngag yid gsum dam la thogs pa la :
klu'i yid dam la ma thogs pas dam la btags so snyam lags te :
dus lnga brgya'i tha ma la bab pa'i dus su :
sa gzhi thams cad klus dbang byed :
nad du mdze rigs bco brgyad dar ba 'ong :
mtha' 'dul dang mi'i khang khyim thams cad klu la song bas 'jig :
sa steng sa 'og thams cad klus dbang byed pa zhig 'ong gsungs so :
de nas rgyal pos mar byon pa na :
klus phul ba'i shing thams cad gtsang po la bskur nas :
bsam yas kyi na ba la chags so :
de ltar rgyal po nyi shu rtsa gcig stag gi lo la rmang bting nas brtsigs pa :
rta yi lo la 'byongs te :
dbu rtse rim gsum gong ma ni :
rgya gar chos kyi grol phugs yin pas rgya gar lugs su bzhengs :
bar ma ni zhang po rgya nag yin pas rgya nag lugs su bzhengs :
'og ma ni yab mes bod yin pas bod kyi lugs su bzhengs :
'khor sa gser gyi ri bdun :
yag sha ltag 'og gnyis nyi zla'i tshul du byas :
gling bzhi gling phran brgyad :
khyad par gling gsum :
phyi lcags ri dang bcas pa :
rgyal po'i thugs dgongs la ji ltar bsam pa ltar 'grub pas :
dpal gyi bsam yas lhun gyis grub pa zhes bya'o :
de nas pad+mas lug gi lo la rab gnas mdzad pas :
byin rlabs khyad par can lnga byung ba ni :
byang chub gling gi rnam par snang mdzad nam mkha' la 'phags pa dang :
dbu rtse'i lha thams cad phyir shar gyis byung ba dang :
rje yi thugs dgongs la da nang du mi tshud snyam nas skrag pa dang :
slob dpon gyis se gol gcig brdabs pas thams cad nang du thibs kyis tshud do :
sgo bzhi'i rdo ring steng du zangs kyi khyi bo che bzhi phyogs bzhir thang re mchongs nas skad thengs gsum gsum re phyung :
'khor sa'i smyug ring rim gyis ma skyes par dus gcig la shar gyis byung :
bde bar gshegs pas nam mkha' mngon sum du gang nas 'od zer du byung ste lha rnams la thim pa dang :
nam mkha'i lha bran gyis me tog gi char pa la sogs byung ngo :
slob dpon pad+ma 'byung gnas kyi skyes rabs dri ma med pa las :
rje mnga' bdag rgyal po dang :
slob dpon pad+mas dpal gyi bsam yas bzhengs te rab gnas mdzad pa'i le'u ste bcu gcig pa'o :[    ]:de nas slob dpon pad+ma 'byung gnas dang :
slob dpon bod+hi satwa gnyis :
rgya gar yul du bzhud par dgongs nas :
mnga' bdag la zhus pa :
bod yul dbus su skyes pa'i btsan po khri srong lde'u btsan dang :
za hor yul nas byon pa'i mkhan po bod+hi satwa dang :
u rgyan yul nas 'ong ba'i pad+ma 'byung gnas gsum :
tshe rabs snga ma'i dus tsam na :
ma ga d+ha yi yul dag tu :
mon phrug spun gsum dag tu skyes :
mchod rten brtsigs shing smon lam btab :
skye ba so sor smin pa las :
bo d+hi satwa bram zer skyes :
btsan po drang srong rigs su skyes :
bdag ni phra men srin bur skyes :
de gsum dus gcig 'tshogs nas ni :
snga ma'i mchod rten de la ni :
mchod pa chen po rab phul te :
smon lam so sor 'di ltar btab :
drang srong bu yi smon lam ni :
bdag gi 'di yi phyi ma la :
'khyags pa'i 'khyags rum bod yul du :
chos skyong rgyal por skyes nas ni :
sangs rgyas bstan pa 'dzugs par shog :
de skad smon lam btab pa yis :
da lta chos skyong rgyal por skyes :
bram ze'i bu yi smon lam ni :
bdag ni mkhas pa paN+Di ta :
rig pa'i gnas lnga mkhas pa yis :
rgyal ba'i bstan pa 'dzugs pa yi :
slob dpon byed par smon lam btab :
da lta bod+hi satwa yin :
phra men bu yi smon lam ni :
bdag ni sngags 'chang mthu stobs can :
rgyal po'i bstan pa srung bar shog :
de skad du ni smon lam btab :
rgyal po'i thugs dgongs sgrub pa yin :
smon lam btab pa'i mthu btsan pas :
za hor u rgyan bod kyi yul :
so sor skyes kyang bod yul du :
dpon slob yon mchod gyur pa yin :
rgyal po'i thugs dam bsam yas 'di :
stag la rmang bting rta la 'byongs :
lo lngas gtan la phab nas bzhag :
bgegs zhi bsam yas lhun gyis grub :
rgyal po'i thugs dgongs rdzogs par byas :
mkhan po bod+hi satwa dang :
u rgyan pad+ma 'byung gnas bdag :
rgya gar yul du 'gro bar zhu :
zhes gsungs pas :
rgyal pos slob dpon gnyis la gser phye bre re res dngul skyogs bkang nas 'jig rten gyi spyan gzigs mang du drangs nas :
phyag 'tshal bskor ba byas spyan chab bton nas zhu ba phul ba :
e ma ho :
slob dpon rnam gnyis bdag la gson :
skye ba sngar yang smon lam btab :
rgya gar yul du skyes nas ni :
smon lam so sor btab pa yis :
slob dpon rnam gnyis rgya gar yul :
dam pa chos kyi yul du skyes :
bdag ni gdong dmar bod kyi yul :
las kyis bdas nas rgyal por skyes :
bsod nams mi chung mgo nag rje :
rta yi lo la brag dmar du :
rgya bza' ang cung lus la skyes :
bcu gsum lon nas yab dang bral :
nyi shu lon nas dge sems skyes :
rtsa gcig stag la rmang bting nas :
slob dpon bo d+hi satwa yis :
sa gzhi byin gyis brlabs lags kyang :
bgegs kyis 'grub tu ma ster bas :
slob dpon pad+ma spyan drangs na :
rgyal po'i bsam pa 'grub bo zhes :
bo d+hi satwas lung bstan bzhin :
sngon gyi thugs dam dbang btsan byon :
stag nas rta yi lo la 'byongs :
snga ma sku drin che lags kyang :
sprul sku mngal sku rnam gnyis kyis :
da rung bdag nyid ma 'das bar :
slob dpon rnam gnyis mi bzhud par :
thugs dgongs bsgyur la bka' gnang zhu :
zhes zhu ba phul bas :
slob dpon rnam gnyis bka' bgros nas :
slob dpon pad+ma'i zhal nas :
rang re spun gsum tshe rabs snga ma nas yang snga 'di gsum gyi 'brel pa yod pa yin pas :
rgyal po'i zhal ngo mi bsgyur bar bya gsungs pas bo d+hi satwa'i zhal nas :
shin tu legs pas de bzhin du bgyid gsungs nas :
slob dpon gyi rgyal po la gsungs pa :
rang re dpon slob rnam pa gsum :
skye ba gsum gyi smon lam gyi :
las 'phro smin las bod du tshogs :
snga ma btsan po dgyes par byas :
da yang zhal ngo mi bsgyur 'tshal :
gsungs pas rgyal po yang shin tu dgyes so :
de nas rgyal pos slob dpon rnam gnyis la chos gsung ba'i zhu ba phul te :
gser gyi khri la slob dpon pad+ma bzhugs :
dngul gyi khri la bo d+hi satwa bzhugs :
gung gral la rgyal po nyid bzhugs :
g.yon gral la cog ro klu'i rgyal mtshan dang :
ska ba dpal brtsegs gnyis gab tse'i khri la bzhugs nas :
slob dpon gnyis la gser gyi maN+Dal khru gang ba re re la :
g.yu'i tshom bu gling bzhi ri rab dang bcas pa re re phul :
lo tsA ba gnyis la yang rin po che'i maN+Dal re re phul nas :
chos gsung bar zhu ba phul ba ni :
e ma ho :
rgya gar yul du sku 'khrungs shing :
mkhas grub paN+Di tar gyur nas :
dam pa'i chos la mnga' brnyes pa'i :
slob dpon chen po rnam gnyis kyis :
sngags dang mtshan nyid chos rnams kun :
ma lus tshims par bshad du gsol :
lo tsA gnyis kyis bsgyur bar zhu :
bod yul mun pa 'thibs pa la :
chos kyi sgron me sbar du gsol :
nyon mongs me yis 'tshig pa la :
chos kyi char pa dbab tu gsol :
zhes chos gsung ba'i zhu ba phul bas :
slob dpon gnyis kyi zhal nas :
e ma ho :
rgyal po chen po lags :
bod kyi mi ni dad pa chen po med la :
blon po rnams ni chos la gnag pas na :
'byung po rnams kyis bar chod byed pas :
bar chad med pa'i rten 'brel bsgrig 'tshal bas :
rgyal po nyid rang chos kyi bka' khrims chos shig gsungs pas :
rgyal po nyid rang chos khrims bcas te :
lug gi lo nas sprel gyi lo'i gzhug yan chad la :
slob dpon pad+ma dang cog ro klu'i rgyal mtshan gnyis kyis :
gsang sngags nang gi rgyud sde bco brgyad sogs bsgyur te :
dang po gsang sngags kyi sgrub pa la bar chad mi 'byung bar bya ba'i phyir :
gzi ldan 'bar ba mtshams kyi rgyud :
bdag tu 'dzin pa 'khor ba'i rgyu yin pas :
'khor ba chos nyid du bsgral nas phung po lha'i dkyil 'khor du bsgrub par bya ba'i phyir :
zhi ba dam pa lha'i rgyud :
bdud dang mu stegs srin po dregs pa tshar gcod pa'i phyir :
sku'i sgrub lugs bskal pa me ltar 'bar ba'i rgyud :
gsung gi sgrub pa dbang chen 'dus pa'i rgyud :
thugs kyi sgrub pa khro bo puN+Da rI ka'i rgyud :
yon tan gyi sgrub pa lha mo ma gol ba'i rgyud :
phrin las kyi sgrub pa rig 'dzin grub pa'i rgyud :
rig sngags spyi'i sgrub lugs kyi rgyud :
dpal he ru ka 'dus pa'i rgyud :
'jam dpal sku'i rgyud zla gsang nag po :
pad+ma gsung gi rgyud rta mchog rol pa :
yang dag thugs kyi rgyud he ru ka gal po dang :
'jig rten las 'das pa'i mdo :
bdud rtsi yon tan gyi rgyud bdud rtsi rol pa che chung dang :
lung bam po brgyad pa :
phur pa phrin las kyi rgyud bid+yot+ta ma 'bum sde :
ma mo rbod gtong gi rgyud 'bum gyi ti ka'i rgyud lung :
sgrub pa sde drug gi rgyud lung :
'phrin las kha skong ba dang rgyan gdag pa'i phyir :
shes pa stong gis brgyan pa'i rgyud :
las rgya mtsho ji ltar bya ba bstan pa'i phyir :
karma mA le 'phrin las kyi rgyud :
bsod nams ye shes kyi tshogs rdzogs par bya ba'i phyir tshogs rgyud che chung :
mchod pa mi zad pa'i gter du byin gyis brlab pa'i phyir :
nam mkha' mdzod byin rlabs kyi rgyud :
sgrol ba gnas su dag pa'i phyir :
stobs kyis yongs sgrol gyi rgyud :
sbyor ba gnas su dag par bya ba'i phyir :
thig le bde ba klong gi rgyud :
brtul zhugs drag po bya ba'i phyir :
glang po che rab 'bog gi rgyud :
bkra shis pa la sbyin sreg bya ba'i phyir :
za byed rol pa'i rgyud :
las thams cad kyi sngon du 'gro ba ni gtor ma yin pa'i phyir :
gtor lung che chung gi rgyud :
phyi 'khor skyong ba'i lhag ma la dbang ba rnams la las bcol ba'i phyir :
dpal 'bar khro mo'i rgyud :
dgra bgegs mnan cing gzir ba'i phyir :
zhing bcu sgrol ba'i rgyud :
de rnams ni ma hA yo ga'i rgyud sde yin no :
a nu yo ga'i rgyud sde la :
mdo bzhi sdom dang lnga ste :
de rnams ni kun 'dus rin po che'i mdo :
ye shes rngam pa glog gi 'khor lo'i mdo :
dur khrod khu byug rol pa'i mdo :
sems lung chen po'i mdo rnams dang :
sangs rgyas thams cad dgongs pa 'dus pa'i mdo ni bka' thams cad kyi sdom du bzhag pa yin no :
gsang ba sde drug ni :
sku'i rgyud sangs rgyas mnyam sbyor :
gsung gi rgyud zla gsang thig le :
thugs kyi rgyud gsang ba 'dus pa :
yon tan gyi rgyud rnam snang sgyu 'phrul drwa ba :
phrin las kyi rgyud karma mA le :
mjug rgyud don bsdus pa rdo rje gdan bzhi'i rgyud do :
sgyu 'phrul sde brgyad ni :
sems dang ye shes rang lugs su bstan pa gsang ba'i snying po :
phrin las kha tshang ba bstan pa sgyu 'phrul bzhi bcu pa :
dbang mngon du gyur pa sgyu 'phrul bla ma :
dam tshig dang ldan pa'i man ngag tu gyur pa sgyu 'phrul le'u lag :
don bsdus nas bstan pa sgyu 'phrul brgyad pa :
rol pa mngon du gyur pa lha mo sgyu 'phrul :
de rnams kyi ma tshang ba kha skong ba sgyu 'phrul brgyad cu pa :
don dam pa ye shes su bshad pa 'jam dpal sgyu 'phrul lo :
de rnams gsang sngags nang gi rgyud sde rnams yin te :
slob dpon pad+ma 'byung gnas dang :
lo tsA ba cog ro klu'i rgyal mtshan gnyis kyis bsgyur ro :
rgya dpe rgya gar gyi shrI na len+d+ra'i gtsug lag khang na bzhugs :
slob dpon pad+mas rdzu 'phrul gyis blangs te :
rgya gar na ma lus par :
da lta dpal bsam yas dkor mdzod na bzhugs so :
slob dpon bod+hi satwa dang :
lo tsA ba ska ba dpal brtsegs kyis gsang sngags phyi pa rnams bsgyur te :
de yang bya ba'i chos spyi'i rgyud las :
rig sngags thams cad kyi khog 'bubs pa kri ya dpung bzang gi rgyud :
rig sngags thams cad kyi dbang bskur ba phyag na rdo rje dbang gi rgyud :
rig sngags thams cad kyi gsal byed rig pa mchog gi rgyud :
rig sngags thams cad kyi don 'dus pa su sid+d+hi ka ra legs par grub pa'i rgyud :
rig sngags thams cad kyi phrin las khams gsum rnam par rgyal ba'i rgyud :
rig sngags thams cad kyi dgongs pa bstan pa bsam gtan phyi ma'i rgyud dang drug go :
bya ba bye brag gi rgyud ni :
rigs gsum mgon po'i skor las :
spyan ras gzigs kyi skor ni :
pad+ma cod pan rtsa ba'i rgyud :
pad+ma brtsegs pa sngags kyi rgyud :
cho ga zab mo sngags kyi rgyud :
yid bzhin nor bu 'khor los sgyur ba'i rgyud :
a mo g+ha pA sha ste don yod zhags pa'i rgyud :
za ma tog che chung bkod pa la sogs pa'i rgyud do :
'jam dpal gyi skor la :
'jam dpal ye shes sems dpa' dri ma med pa'i rgyud :
'jam dpal shes rab rnon po'i rgyud :
'jam dpal drwa ba gcod pa'i rgyud :
'jam dpal gyi mtshan yang dag par brjod pa bstod pa glur blangs pa'i rgyud la sogs pa'o :
phyag na rdo rje'i skor la :
phyag na rdo rje dbang bskur ba'i rgyud :
rdo rje sa 'og gi rgyud :
rdo rje sa bla'i rgyud :
'byung po 'dul byed kyi rgyud :
rdo rje be con gyi rgyud :
rdo rje bde khros kyi rgyud :
rdo rje rnon po'i rgyud :
rdo rje gsang ba bstan pa'i rgyud :
rdo rje me ri'i rgyud la sogs pa'o :
gzhan yang gzungs grwa lnga dang :
gzungs sum brgya drug cu la sogs pa'o :
u b+ha ya'i rgyud bzhi la :
rnam snang mngon par byang chub pa'i rgyud :
me dpung 'bar ba nyon mongs sreg pa'i rgyud :
lag na rdo rje dbang bskur ba'i rgyud :
rnam par mi rtog dgongs pa'i rgyud do :
yo ga la gzhung chen po bam po sum brgya yod pa ma 'gyur te :
yo ga'i rgyud sde chen po bzhi las :
mU la tan+t+ra rtsa ba'i rgyud ta thA saM gra ha :
b+hASha ka ra rdo rje rtse mo'i rgyud :
shrI par mA di dpal mchog dang po'i rgyud :
sarba sa muts+tsha rtog pa bsdus pa'i rgyud :
de rnams gsang sngags phyi'i rgyud sde rnams yin te :
slob dpon bod+hi satwa dang :
lo tsA ba ska ba dpal brtsegs gnyis kyis bsgyur nas :
rgya dpe rnams bsam yas dkor mdzod na bzhugs so :
slob dpon pad+ma 'byung gnas kyi skyes rabs dri ma med pa las :
slob dpon rnam gnyis dang lo tsA ba ska cog gnyis kyis gsang sngags kyi chos bsgyur zhing gtan la phab pa'i le'u ste bcu gnyis pa'o :[    ]:de nas slob dpon pad+ma'i thugs dgongs la :
bod kyi rje 'bangs rnams nga'i chos 'di la yid ches par bya ba'i phyir :
rgya gar du zhu gtug la gtang dgos snyam nas :
rgyal po la gsung pa :
rgyal po chen po lags :
bod kyi rje 'bangs rnams nga'i chos la yid ches par bya ba dang :
khyed rang rnams spros pa gcod par bya ba'i phyir :
gsang sngags rdo rje theg pa'i chos phyag rgya chen po mchog gi dngos grub tshe gcig la 'thob pa'i gdams pa :
rgya gar gyi mkhas grub rnams la zhur thongs :
lar bod 'dir grub thob 'ga' ma byung na :
phyi rabs yid mi ches pa yin no gsungs pas :
rgyal pos kyang thugs kyis dgongs nas :
slob dpon bo d+hi satwa las bod kyi mi lnga rab tu byung ste :
gnubs nam mkha'i snying po :
gru gu e bag sha :
rlangs dpal gyi seng+ge :
ru le'i siM ha rA dza :
'bre rgyal ba'i blo gros :
de lnga zhabs 'og nas rde'u bton nas dbu'i mchod gnas su bkur bar bka' la btags so :
rgya bod kyi skad 'gyur thams cad bslabs te :
gser phye bre re bskur nas :
rgya gar du gsang sngags kyi chos tshol du btang pas :
lo tsA ba mi lngas dka' ba dang du blang nas rgya gar du phyin te :
shar phyogs ka ma rU pa zhes bya bar bud med cig dang phrad de :
da lta rgya gar na gsang sngags kyi chos la grub pa thob pa ji skad bya ba yod dris pas :
bud med de na re :
gser brag bya khyung tshal bya ba na :
slob dpon hU~M kA ra bya ba bzhugs zer bas :
lo tsA ba lnga po slob dpon hU~M kA ra'i thad du phyin te :
nye gnas so+au khya de ba bya ba la gser byin nas :
nged bod kyi rgyal pos slob dpon la chos zhur btang pa yin pas khyed kyis mjal rogs byed dgos byas pas :
slob dpon bskor khang dgu rim gyi nang na dgongs pa mdzad cing bzhugs pas :
ngas mjal du mi btub pas khyed rang rnams ngas nang du khrid kyi :
slob dpon gyi spyan sngar btsan thabs su song la gser phul la chos zhus dang gnang ste 'ong gsungs nas :
nye gnas kyis bskor khang dgu rim gyi sgo phyes te bod kyi ban+de lnga slob dpon gyi spyan sngar phyin nas :
phyag 'tshal gser phul te :
slob dpon chen po lags :
nged bod kyi chos skyong ba'i rgyal pos tshe 'di nyid la :
phyag rgya chen po mchog gi dngos grub thob pa'i chos shig btsal du btang pa yin pas :
slob dpon gyis gnang bar zhu :
ma lon na nged rnams la khrims phog pa yod :
slob dpon gyis thugs rjes bzung 'tshal zhus pas :
slob dpon gyi zhal nas :
bod kyi rgyal po byang chub sems dpa'i rigs can chos la thugs dgongs gzhol ba ngo mtshar che'o :
khyed rnams kyang dka' ba srog dang bsdos nas 'ong ba nga dang 'phrad pa las 'brel yod pa yin pas :
da sngon la dbang bskur dgos gsungs nas :
dbang bskur gsang sngags kyi rtsa ba yin pas :
dbang ma bskur na gsang sngags bshad du mi btub :
sgrub tu mi rung gsungs te :
zla gam drug cu rtsa brgyad pa'i dkyil 'khor zhal phye nas dbang bskur pas :
khrag 'thung drug cu rtsa brgyad kyis zhal bstan :
de nas zla gam lnga bcu rtsa brgyad pa dang :
zla gam dgu pa dang :
zla gam gcig pa dang :
zla gam gsum pa bang rim gsum pa ste :
de ltar dkyil 'khor rnams rim par zhal phyes lha'i zhal bstan :
sman sgrub pa'i dkyil 'khor gsum las :
pad+ma 'dab brgyad khrol bu'i sgrub pa :
'khor lo rtsib brgyad phye ma'i sgrub pa :
zla gam dgu pa dam rdzas rlon sbyor gyi sgrub pa ste dkyil 'khor de gsum du bdud rtsi sman gyi dbang bskur nas lha'i zhal bstan :
de nas bkra shis yang dag pa'i rdzas la tshe sgrub pa :
mkha' dbyings yum gyi b+ha ga la tshe sgrub pa :
gsang ba yang dag pa'i dbyings la tshe sgrub pa ste gsum gyi dkyil 'khor du tshe bsgrubs nas 'chi med tshe dbang bskur ro :
ye nas dag pa chos nyid byang chub sems kyi sgrub pa :
mkha' dbyings dag pa sbyor ba byang chub sems kyi sgrub pa :
snying rje dag pa sgrol ba byang chub sems kyi sgrub pa ste :
dkyil 'khor de gsum du gsang sngags spyod par dbang bskur :
de rnams lag len du bshad nas :
yang dag gi bkol byang mdzad nas :
da khyed rnams lo gcig tu rtse gcig sgrubs la rtags thon par gyis la bod du songs shig gsungs so :
de nas bod kyi ban+de mi lnga gros byas pas :
rlangs dpal gyi seng+ges go ba la :
slob dpon gyis chos bod du 'phel dogs pa yin te 'ong :
'dir rgya gar ba chos la phrag dog che bas :
'u cag gi srog la bab pa'i nyen yod zer bas :
gnubs nam mkha'i snying pos smras pa :
mas bu la dug mi blud :
slob dpon gyis log pa mi slob :
bslabs kyang bka' bcag na :
dmyal bar 'gro bas nga ni mi 'gro khyed rnams 'gro na songs byas pas :
mi bzhi po 'gro bar chas pa na :
slob dpon gyis seng ldeng gi phur pa zhig byin gyis brlabs nas :
rlangs dpal gyi seng+ge la bskur te :
'di 'gro ba'i dus su lag na zungs :
nyal ba'i dus su sngas su thob cig :
bar chod 'ong nyen yod gsungs so :
de nas mi bzhi po bod du log nas bal yul gyi mtsho 'gram zhig tu nyal nas :
rlangs dpal gyi seng+ges seng ldeng gi phur pa sngas su btab pa :
gru gu e bag shas kho rang gi sngas su btab pa dang :
sngar slob dpon gyi bka' la yid ma ches pa'i nyes pas :
mtsho de la klu bdud nag po 'dam 'dzin bya ba yod pas :
sbrul nag cig tu sprul te :
rlangs dpal gyi seng+ge'i rtse'u chung 'jibs te bkums so :
de nas dge slong gsum po rje'i spyan sngar phyin te chos phul nas :
gnyis po'i lo rgyus bshad pa la :
rgyal po yang thugs ma ches :
blon po gdug pa can rnams kyis :
chos la phrag dog byas nas :
mi lnga rgya gar du btang pa gnyis med pa byas :
khyed gsum yang spyug go zer nas :
'bre rgyal ba'i blo gros byang tho yor nag por spyugs :
gru gu e bag sha zhang zhung yul du spyugs :
ru le'i siM ha rA dza mdo khams smad du spyugs so :
de nas rgya gar du gnubs nam mkha'i snying po la :
slob dpon gyis yang dag grub pa rtsa rgyud lta bu la :
'grel chen sgron me lta bur byas nas bshad :
yang dag lung gi khog pa lta bu la :
khog pa'i snying dang 'dra ba'i me gcig thod gcig gnang nas lo gcig la gser brag bya khyung tshal du bsgrubs pas :
dpal chen yab yum gyi zhal mthong :
mchog thun mong gi dngos grub thob pas :
slob dpon gyi zhal nas :
da ni bod du songs shig gsungs pas :
rdzu 'phrul gyis bod du 'ong nas rje'i spyan sngar phyin nas zhus pa :
rje bzhed pa'i chos dpal yang dag grub pa zhes bya ba rgyu sems can la 'bras bu sangs rgyas 'grub pa 'di lta bu mchis so :
yang dag grub pa gcig pu nyid :
sangs rgyas bde chen kun 'dus pa :
rnal 'byor zab mo sku gsum rdzogs :
mkha' 'gro sgyu ma bde mchog bde :
zhes gsungs nas :
rang gi brang dngul dkar gyi gri gus gshags pa dang :
khog stod la zhi ba'i lha bzhi bcu zhe gnyis :
khog smad la khrag 'thung gi lha lnga bcu rtsa brgyad kyi zhal bstan pas :
rgyal pos tshig dang don dang lha dang slob dpon kun la nges shes skyes :
phyag dbu thod bud bud du btsal lo :
de nas rgyal pos bla yi mchod gnas su bzung ste :
dpal yang dag grub pa gsan pas :
blon po rnams kyis phrag dog byas nas :
rgyal pos 'bangs la slob dpon byar mi rigs te :
'dis rgyal khrims la gnod pas :
lugs dang mi mthun zer nas :
lho brag mkhar chur spyugs so :
de nas nam mkha'i snying pos nub phyogs lcags phur brag la sgrub pa mdzad pas :
grub rtags mar me rang 'bar ba dang :
brag la sku rjes btab pa dang :
phur pa btab pa dang :
nyi zer la zhon nas 'gro ba la sogs byung ngo :
de nas dus re zhig nas rje bsnyun nas sku'i rim gro ci byas kyang ma phan :
gto dang mo rtsis ci byas kyang ma phan nas :
mo btab pas gzhan cis kyang mi phan :
dge slong nam mkha'i snying po spyan drangs na phan zer bas :
lho brag tu bang chen pa mi gnyis btang nas zhus pas :
nam mkha'i snying po'i zhal nas :
khyed rang gnyis sngon du songs :
nga phyi nas 'ong gi gsungs nas :
mi gnyis sngon du btang ste ma sleb bar :
slob dpon rdzu 'phrul gyis sngon du byon :
de nas rgyal po'i sku'i rim gro la rgyu ci 'tshal zhus pas :
gzhan ci yang mi 'tshal bas :
rgyal po nyid rang gsol ba ci tsam 'tshal ba zhig zhal skyems dang bcas pa drongs shig gsungs te :
de nas slob dpon nam mkha'i snying pos bzhes pa rnams bza' tshogs su mdzad nas gsol bas :
bzhes pa sum cha tsam gsol ba na :
'bangs nang pa zhig gis bsnyun gsol bas :
bdag ni bud med dkar mo zhig byung nas thal lcag cig brgyab snyam byed do :
en cig bde gsungs te :
rgyal pos slob dpon spyugs pa'i nyes pa las sku'i dam tshig nyams pa bskangs so :
de nas bzhes pa sum gnyis gsol tsam na :
'bangs nang pa zhig gis bsnyun gsol bas :
bdag ni bud med smug mo zhig byung nas thal lcag cig brgyab snyam byed do :
da ci bas kyang bde gsungs so :
gsung gi dam tshig nyams pa'i nyes pa bskangs so :
de nas bzhes pa kun gsol zin tsam na :
'bangs nang pa zhig gis bsnyun gsol bas :
bdag la bud med nag mo zhig byung nas thal lcag cig brgyab snyam byed do :
da ni mi bde ba ye nas med do gsungs so :
thugs kyi dam tshig nyams pa'i nyes pa bskangs so :
de nas blon po rnams na re :
'di rgyal po dang nam mkha'i snying po dpon slob gnyis 'phrad 'dod pa'i rtags yin zer nas :
chad pa gcod 'dod pas :
nyi ma rgal la khad tsam na ban+de khyod kyis rje'i dbu bsil cig :
nyi ma ma rgas pa la ma thon na bkyon 'bebs so zer ba na :
nam mkha'i snying pos nyi grib mtshams su seng ldeng gi phur pa btab nas rje'i dbu bsil te :
nyi ma phyed skabs tsam gtod la mnan nas :
da ni phyugs rnams tshud cig gsungs nas :
nyi grib mtshams kyi phur pa bton pa dang :
nyi ma dmar hril gyis thal bas blon po rnams bred de :
ban+de rdzu 'phrul can 'dis 'u cag la mthu byed du 'ong bas bsad dgos :
rgyal po dang yon mchod gnyis sku 'chag tu 'ong bas sgugs shig zer nas 'ong ba'i sar bsgugs pas :
nam mkha'i snying pos mkhyen nas :
hU~M hU~M zhes drag tu brjod pas :
nam mkha' nas thog phab cing :
thog sdigs mdzub gyi rtse la bskor bas :
blon po gdug pa can la la brgyal :
la la rengs nas rje yang bred pas :
slob dpon gyis rje la ma bsnyengs sam byas pas :
'jigs dang 'jigs che gnam lcags kyi sgra bas kyang ban+de'i hU~M sgra de rang 'jigs :
blon po nag po 'di rnams da res tshims gsungs so :
dge slong nam mkha'i snying po nam mkha' la 'phur nas lho brag mkhar chur bzhud do :
slob dpon pad+ma'i skyes rabs dri ma med pa las :
bod kyi dge slong mi lngas rgya gar nas chos btsal ba dang :
slob dpon nam mkha'i snying po grub pa thob pa'i le'u ste bcu gsum pa'o :[    ]:de nas rgyal po'i rmi lam du :
dpal rdo rje sems dpa' nam mkha' la byon nas :
rgyal po khyed rgya gar gyi yul nas rgyu 'bras bu bslabs pa bas :
rtogs grol gnyis dus gcig la 'ong ba'i chos :
bka' rdzogs pa chen po zhes bya ba yod pas :
bod kyi lo tsA ba mi gnyis thongs shig ces lung ston byung ste :
rgyal pos mchims phu'i tshogs khang du :
slob dpon pad+ma'i spyan sngar phyin nas zhus pa na :
slob dpon gyi zhal nas shin tu 'thad pas :
'bangs shes rab gang che ba gnyis bo d+hi satwa las rab tu byung la lo tsA slobs :
ngas rdzu 'phrul gyi gdams pa bstan la lam la bar chad med par bya'o gsungs nas :
rgyal pos pa gor he 'dod kyi bu :
pa gor bai ro tsa na dang :
gtsang thang lha'i bu gtsang legs grub gnyis bod la shes rab che zer nas :
de gnyis la bka' nan phab ste :
slob dpon bod+hi satwa las rab tu byung :
sgra sgyur lo tsA ba bslabs :
slob dpon pad+mas rdzu 'phrul gyi gdams pa bstan nas :
rgyal pos gser phye bre gang dang :
gser gyi pa tra zhig bskur nas :
rgya gar du bka' rdzogs pa chen po gdan 'dren du btang :
gcan 'phrang bas gser 'phrog par byas pas :
bai ro tsa nas rdzu 'phrul byas te :
rang gi gser phye ru bsgyur :
phye bre gang gser du bsgyur nas byin pas :
gcan 'phrang ba dga' nas rgya gar du btang ngo :
de nas rgya gar du phyin nas :
bka' rdzogs pa chen po la su mkhas zhes kun la dris pas :
slob dpon shrI siM ha mkhas zer ba la kha mthun nas :
slob dpon shrI siM ha'i spyan sngar phyin nas :
gser phye dang gser gyi pa tra phul nas zhus pa :
slob dpon chen po lags :
rgya gar na bka' rdzogs pa chen po zhes bya ba :
tshe gcig gis 'tshang rgya ba'i gdams pa gdan drongs shig bya ba bod kyi rgyal po la lung bstan byung bas bdag gnyis tshol du btang ba yin pas gnang bar zhu 'tshal :
zhes zhus pas :
slob dpon gyis bka' gnang ba :
bod kyi rgyal po thugs dad pa dang ldan pa :
khyed gnyis kyang brtson 'grus dang ldan pas :
bka' rdzogs pa chen po 'di bod du dar bar 'gyur bas :
ngas bshad kyis :
rgya gar gyi rgyal po chos la phrag dog che bas thabs dang sbyar ro gsungs nas :
bskor khang dgu rim gyi nang du khrid nas :
rgyal thabs spyi blugs kyi dbang bskur :
de nas sgyed pu gsum gyi kha la zangs mo che zhig btsugs :
de'i steng du slob dpon nyid bzhugs :
sku la ras kyi drwa ba mnabs te :
zhal la zangs dung sbyar nas chos gsungs te :
rgyud nyi shu rtsa lnga bshad :
de la dang po sems kyi don rtsa ba yan lag rgyas par bstan pa'i phyir nam mkha' che rgyas pa'i rgyud bshad :
sems kyi don rtogs par dka' ba de nyams su blang ba'i phyir :
nam mkha' che rgyas pa spyi ti'i rgyud bshad :
sems kyi don rnam par grol bar bstan pa'i phyir :
nam mkha' che grol ba'i rgyud bshad :
sems kyi don mi 'gyur bar bstan pa'i phyir :
yang tig rgyal po'i rgyud bshad :
sems kyi don thig le'i klong du 'dus pa bstan par bya ba'i phyir :
byang chub sems kyi thig le'i rgyud bshad :
sems kyi don rang byung ye shes su bstan pa'i phyir :
ye shes thig le'i rgyud bshad :
sems kyi don rim pa rgyas par bstan pa'i phyir :
man ngag phreng ba'i rgyud bshad :
sems kyi don kun gyi thun mong du 'gyur bar bstan pa'i phyir :
gsang ba rgya mtsho'i rgyud bshad :
sems kyi don rang gi rig par rtogs shing khong du chud par bya ba'i phyir :
shes rab ye shes kyi rgyud bshad :
sems don kun tu bzang po'i klong du thams cad gcig par bya ba'i phyir :
dbyings rnam par dag pa'i rgyud bshad :
sems kyi don mchog tu gyur pa de bzhin nyid la yid ches par bya ba'i phyir :
snying po spyi ti'i rgyud bshad :
sems kyi don rtsa ba ma nor bar bstan pa'i phyir :
nam mkha' che ba sems kyi rgyud bshad :
sems kyi don thig le nyag gcig tu bstan pa'i phyir :
nyag gcig dgongs pa'i rgyud bshad :
sems kyi don la ma nor bar rnal du gzhug pa'i phyir :
bsam gtan gcig pu'i rgyud bshad :
sems don rim par brgyud nas bstan pa'i phyir :
bsam gtan brgyud pa'i mdo rgyud bshad :
sems kyi don gzhung kun la dgos par bstan pa'i phyir :
bkra shis sgron me'i rgyud bshad :
sems kyi don dbang gi rim pa bzhin du bstan pa'i phyir :
nam mkha' che dbang gi gal mdo'i rgyud bshad :
sems kyi don brjod pa'i tshig dang bral bar bstan pa'i phyir :
ye shes sgron me'i rgyud bshad :
sems kyi don nam mkha' ltar rang bzhin med pa'i phyir :
nam mkha' che yi ge med pa rtse mo'i rgyud bshad :
sems kyi don dngos po thams cad ji ltar 'byung ba bzhin du bstan pa'i phyir :
rin po che 'bar ba'i rgyud bshad :
sems kyi dngos po thams cad ngo bo bral bar bstan pa'i phyir :
rin po che sgron me'i rgyud bshad :
sems kyi dgongs pa thams cad rang las byung bar bstan pa'i phyir :
rin po che phreng ba'i rgyud bshad :
sems kyi don khams kyi nang du gsal bar bstan pa'i phyir :
khams gsum sgron me'i rgyud bshad :
sems kyi don nges par yang dag pa'i don bstan pa'i phyir :
nges pa snying po'i rgyud bshad :
sems kyi don 'gyur med du bstan pa'i phyir :
rdo rje rab tu gsang ba'i rgyud bshad :
sems kyi don rgyu sems can la sangs rgyas da lta nas bstan pa'i phyir :
ye nas sangs rgyas kyi rgyud dang nyi shu rtsa lnga bshad do :
de nas lung chen po bco brgyad bshad de :
byang chub sems las thams cad 'byung ba'i phyir :
rig pa khu byug gi lung bshad :
rtsol sgrub thams cad zil gyis gnon pa'i phyir :
rig pa rtsal chen gyi lung bshad :
sems kyi don chos kyi dbyings su rdzogs pa'i phyir :
lta ba khyung chen gyi lung bshad :
bsgom pa'i don dbyings su rdzogs pa'i phyir :
rdo la gser zhun gyi lung bshad :
bsgom pa'i don mthar phyin pa'i phyir :
mi nub rgyal mtshan nam mkha' che'i lung bshad :
sems nyid stong pa nyid la bzla ba'i phyir :
ye shes rmad du byung ba'i lung bshad :
sgom pa'i thabs bstan pa'i phyir :
bsgom don grub pa'i lung bshad :
sems nyid rang bzhin chos kyi skur bstan pa'i phyir :
rje btsun dam pa'i lung bshad :
sems nyid thig le nyag gcig tu bstan pa'i phyir :
skye med ti la ka'i lung bshad :
sems nyid skye shi med par srid gsum 'khor lo bskor ba'i phyir srog gi 'khor lo'i lung bshad :
sems nyid las 'dod pa'i yon tan thams cad 'byung bar bstan pa'i phyir :
yid bzhin nor bu'i lung bshad :
sems kyi rnam par rtog pa thams cad chos nyid kyi ngang du gnas pa'i phyir :
rin chen kun 'dus kyi lung bshad :
sems nyid la theg pa thams cad rdzogs shing 'byung ba kun la rgyas par bstan pa'i phyir :
nam mkha' che ba rgyal po'i lung bshad :
sems nyid kun tu bzang po'i ngang la gzhag pa kun gyi mchog gam rtse mor bstan pa'i phyir :
rtse mo byung rgyal gyi lung bshad :
sems kyi rang bzhin gyi don spros pa dang bral zhing bde ba'i ngang du gnas par bya ba'i phyir :
bde ba rab 'byams kyi lung bshad :
sems la nyon mongs pa'i skyon gyis ma gos shing :
yon tan gyi phra yis spras pa'i phyir :
bde ba phra bkod kyi lung bshad :
sems kyi klong du 'khor 'das kun 'byung bar bstan pa'i phyir :
sna tshogs gter chen gyi lung bshad :
sems kyis theg pa thams cad spyir bcings pa'i phyir :
bka' lung gi spyi chings dang lung pusti bco brgyad bshad do :
de nas slob dpon shrI siM ha'i zhal nas chos rdzogs par bshad pa yin te :
rgya gar ba chos la phrag dog che ba yin pas :
lam du srog gi bar chad 'ong nyen yod :
rkang mgyogs sgrubs shig gsungs nas :
rkang mgyogs kyi gdams pa gnang :
slob dpon gyis pa gor bai ro tsa nar ming btags so :
gtsang legs grub kyis rkang mgyogs ma bsgrubs par rje la ngo so 'dod pas sngon du 'ong bas gcan 'phrang bas bkums so :
de nas bai ro tsa nas sgo srung bas chos 'phrog dogs pas :
rgya dpe rnams ta la'i lo mar a ru ras 'phrul yig tu bris te chas pa'i nub mo rdo rje gdan gyi sgo lcags thams cad kyang rang sgra grags pa na :
dkor srung rnams kyis sgo pa rnams sbran nas :
bod kyi ban+des chos khyer ro :
ma gtang zhig zer nas sgo srung ba rnams kyis sgo bcad nas bsrungs pas :
nangs par bai ro tsa na byung bas :
mdang gi rmi lam thams cad ngan pas bod kyi ban+de 'dis ci khyer zer nas gcer bur bshus pas :
ta la'i lo ma'i pusti gnyis bas ma byung bas 'di ma yin :
ta la stong pa las yi ge mi snang thongs zer nas btang ngo :
bai ro tsa nas rkang mgyogs grub kyang gcan 'phrang las mi thar dgongs nas :
gcan 'phrang ba'i dpon ku mA ra dang grogs po byas :
gser phye byin nas mna' tho byas te :
gcan 'phrang ba'i dpon gyis gcan 'phrang mang po bsgral nas log go :
de nas rgya gar gyi paN+Di ta rnams kyi rmi lam du :
rgya gar gyi nyi ma bod du ban+de zhig gis khur nas nub pa rmis :
ljon shing dang me tog thams cad kyang nyams :
bya skad thams cad kyang mi snyan par gyur nas :
rdo rje gdan gyi rgyal pos 'di cis lan zhes paN+Di ta rnams la dris pas :
bod kyi ban+des chos ma khyer ram zer nas :
rkang mgyogs pa btang bas :
gcan 'phrang ba'i dpon na re :
bod kyi ban+de 'dra ba ma song :
mtha' yi mon bu spyi zlum can zhig song ste :
ci yang ma khyer :
yin na da lta bod du sleb tsam du song byas pas :
rkang mgyogs pa log go :
bai ro tsa nas rkang mgyogs grub pas :
rdo rje gdan nas zhag bdun gyis bod du slebs te :
rje'i spyan sngar phyin nas zhus pa :
rje bzhed pa'i chos ni lon nas yod :
rgya gar ba ni chos la phrag dog che :
bod kyi blon po rnams ni chos la gnag :
rgyal po ni snyan khung srab :
snyan phra 'byung srid pas :
mi gsan par zhu zhes springs so :
de nas rdo rje gdan gyi rgyal pos :
da bod kyi ban+de'i rjes ni ma slebs :
'di bshad pa'i slob dpon gang yin pa de la chad pa gcad zer nas :
gto dang mo dang rtsis btab pas :
slob dpon gang yin ma shes so :
bram ze'i rgan mo drang srong gi rten 'brel la mkhas pa zhig na re :
ngos ni mthong ba zhig yod na rang yid la mi 'thad pas :
rgyal po la smra mi nus so zer ro :
rgyal pos skyon med pas smros shig byas pas :
mo na re :
'o na ri gsum gyi kha la mtsho zhig snang :
de'i steng du thang khra bo zhig snang :
de'i steng na lus po mig gis gang ba :
mchu dmar po 'dom gang yod pa zhig gis bshad pa mthong byas pas :
kun gyi yid la mi 'thad par gyur to :
de nas rgyal po na re :
bod du rkang mgyogs gtang dgos cha ngan zhig sgrogs gsungs nas :
rkang mgyogs pa gnyis btang bas :
bai ro tsa nas dbu rtse'i thang na rgyal blon la chos gsung ba'i rtsar :
a tsa ra gnyis byung nas :
bod kyi ban+de 'dis rgya gar nas chos ma lon nas :
mu stegs kyi ngan sngags mang po khyer yod pas phung bar byed do :
mu stegs yin pas sod ces pa'i sgra bsgrags nas bros so :
de nas blon po kun na re :
de bden pas bod phung bar byed pas chab la gsol dgos zer bas :
rgyal pos de ltar min :
rgya gar bas chos la phrag dog byas pa yin byas kyang ma nyan pas :
rgyal pos mtha'i sprang po zhig bzung nas :
bai ro tsa na'i zhwa gos bkon te :
zangs kha sbyar du bcug nas gzer btab cing gtsang por bskur nas btang ste :
bai ro tsa na pho brang yang rdzong du ka ba la khong stong brus pa zhig tu bcug :
nam phyed tsam na bzhes drangs nas chos gsan pa la :
sems rmad du byung ba bco brgyad kyi le'u lnga bcu tshar ba dang :
'bangs nang pa zhig dang tshe spong bza' dmar rgyan ma gnyis kyis tshor nas phyir bsgrags pa dang :
blon po thams cad 'tshogs nas :
rje la thugs nor chen po mnga' bas :
yab mes kyi dkor mdzod kyi gser dngul thams cad 'jim pa la byugs nas lha khang mdzad gsung :
chos byed gsung zhing sa mtha'i mi bzung nas chu la bskur :
bod phung bar byed pa'i ngan sngags mkhan de phug tu sbas nas ci zer nyan :
de la chad pa gcod pas sgor thon cig :
de la chad pa mi gcod na :
rgyal khrims 'jig go zer nas :
rgyal po thugs ma dgyes nas :
slob dpon la ji ltar bya zhes zhus pas :
slob dpon bai ro tsa na'i zhal nas :
rje lags :
bdag sngon yang rgyal mo tsha ba rong du rgyal po legs gzher rje dang :
dpal mo bya ba gnyis kyi bur skyes :
da rung las kyi 'phro zhig dang gdul bya zhig yod pas der spyugs shig :
rje nyid gson dang :
da rung rgya gar gyi yul na :
rgya gar gyi paN+Di ta rnams kyi nang nas mkhas pa bi ma la mi tra bya ba bzhugs pas :
de spyan drongs la chos grwa tshugs dang :
de'i dus su nga'i chos 'di rnams zhu gtugs su gtang gis :
der blon po rnams yid ches nas :
nga dang rje gnyis mjal bar mchi gsungs nas :
rje la dbang med rgyal kha blon gyis bsgyur te :
bai ro tsa na rgyal mo tsha ba rong du spyugs so :
de nas bai ro tsa na byang g.yag la se bo'i rtsar phyin tsam na :
yang dbus su gzigs pas :
nam langs pa'i steng du nyi ma shar ba dang 'dra ba :
khams na mar gzigs pas nyi ma nub pa'i steng du mun rub pa 'dra ba gzigs pas :
spyan chab shor ste dbang med du rgyal mo tsha ba'i rong du byon nas ri la bzhugs pas :
bod kyi bya thams cad 'dus nas :
slob dpon gyi steng du bskor ba byas pas :
tsha ba rong gi mi rnams yid ma ches te :
bltas pas khong rnyed nas bod kyi rtog can pa byung zer nas shig dong du bskyur :
de nas sbal dong du bskyur yang ma gnod par :
yar phyung nas dri rmed byas pas :
bai ro tsa na'i zhal nas :
nga bod kyi rgyal blon rnams kyis rgya gar du chos tshol bar btang pas :
rgya gar bas chos la phrag dog byas te :
ngan sngags yod byas pas :
rgyal blon rnams kyis spyugs pa yin no :
nga tshe snga ma la 'dir skyes pa yin :
sngon rgyal po legs gzher dang dpal mo'i bu :
dge slong pUr+Na bya ba de yin gsungs pas :
mi rnams yid ches te :
skye ba snga phyi dran pa ngo mtshar che zer nas phyag 'tshal bshags pa byas :
zhabs mgo thog tu blangs te bsnyen bkur byas so :
de nas bai ro tsa na'i thugs dgongs la :
rgyal mo tsha ba rong 'dir chos rdzogs pa chen po dar ba zhig bya dgongs nas :
byis pa mang po ba glang 'tsho ba'i rtsar phyin nas :
byis pa rnams la rdo rje sems dpa' sems dpa' che zer ba bslabs pas :
thams cad kyis ma shes te :
ltos se ltos se zer ro :
der byis pa gnyis kyis :
rdo rje sems dpa' sems dpa' che zer nas :
rgyal bu g.yu bya ba dang :
rgyal bu klu bya ba gnyis kyis shes par gyur nas :
slob dpon bai ro tsa nas nub byis pa de gnyis mchan g.yas g.yon du bzhag nas gtong thun bslabs :
nyin par dpe bslab byas te :
bka' rdzogs pa chen po'i chos thams cad shes shing khong du chud de :
rgyal mo tsha ba rong du dam pa'i chos nyi ma shar ba ltar dar shing rgyas par mdzad do :
slob dpon pad+ma'i skyes rabs dri ma med pa las :
pa gor bai ro tsa na rgya gar du chos tshol bar song zhing tsha ba'i rong du spyugs pa'i le'u ste bcu bzhi pa'o :[    ]:de nas rgyal po'i thugs dgongs la :
ngas bod kyi rgyal khams 'di chos la bkod par 'dod pas :
bod kyi shes rab can rgya gar du btang nas chos ngo mtshar can lon kyang :
blon po chos la gnag pas phrag dog byas nas :
chos la spyod dbang ma byung :
chos tshol du btang ba rnams kyang :
blon pos rgyal khrims la bsnyad cing spyugs pas :
da ni rgya gar na paN+Di ta chos phyi nang la mkhas pa zhig spyan drangs la :
bod kyi shes rab can thams cad kyang la la ni lo tsA ba bslab :
la la ni rab tu 'byin :
la la ni chos bsgrub tu bcug dgos snyam nas :
bod ru bzhi thams cad bka' 'og tu bsdus te bka' stsal ba :
nga chos skyong ba'i rgyal po yin pas :
da dus de ring nas chos khrims bca' ba yin pas :
rab tu byung sus nus :
lo tsA slob sus nus :
sgrub pa byed sus nus na zhabs 'og nas rde'u bton te dbu'i mchod gnas su byed do :
zhes bka' khrims bcas so :
de nas slob dpon pad+ma 'byung gnas zhes bya ba :
'das ma 'ongs da lta dus gsum mkhyen pa des :
gung gral nas rgyal blon rnams la bka' stsal gyis dgongs pa gsung pa :
rje lha gcig chos skyong ba'i rgyal po lags :
chos khrims bca' ba shin tu legs :
bdag 'dra pad+ma 'byung gnas kyis :
dug gsum sku gsung thugs su shes :
rnam rtog chos nyid dbyings su go :
nyon mongs rgyud rnams rang zhir song :
'dzin pa'i lcags sgrog shugs las grol :
ye shes lhug par rtag tu 'char :
de rtags yon tan mngon shes kyis :
phyi mar ci 'byung da ltar shes :
snga ma ci yin 'di ltar shes :
bdag 'dra pad+ma 'byung gnas dang :
mkhan po bo d+hi satwa dang :
btsan po khri srong lde'u btsan gsum :
skye ba 'di yi snga ma la :
ma ga d+ha yi yul dag tu :
mon phrug spun gsum dag tu skyes :
ma ni dbul mo bya rdzi mo :
ma yi dge bar mchod rten bzhengs :
mchod rten bya rung kha shor la :
mchod pa phul zhing gsol ba btab :
'khyags pas 'khyags yul mtha' 'khob tu :
chos kyi bstan pa 'dzugs par shog :
de skad smon lam btab pa yis :
skye ba de yi 'og rol du :
srin gyi bu dang drang srong bu :
bram ze'i bu dang gsum du skyes :
snga ma'i mchod rten de la ni :
mchod pa chen po rab phul te :
smon lam so sor 'di ltar btab :
drang srong bu yi smon lam ni :
'khyags pas 'khyags yul bod yul du :
chos skyong rgyal por skyes nas ni :
sangs rgyas bstan pa 'dzug par shog :
smon lam de skad btab pa yis :
da ltar rgyal por skyes pa yin :
chos skyong rgyal por bya bar rigs :
bram ze'i bu yi smon lam ni :
chos skyong rgyal po khyod kyi tshe :
mkhas pa paN+Di tar gyur nas :
sangs rgyas bstan pa 'dzin par shog :
smon lam de skad btab pa'i mthus :
za hor skyes kyang 'di ru tshogs :
mkhan po rab tu byung bar rigs :
bdag 'dra srin bu pad+ma yis :
chos skyong rgyal po khyod skyes tshe :
grub thob nus pa'i mthu ldan nas :
sangs rgyas bstan pa bsrung bar shog :
smon lam de skad btab pa yis :
u rgyan skyes kyang 'di ru tshogs :
sangs rgyas bstan pa nga yis bsrung :
rgya gar yul gyi ma ga d+ha'i :
drang srong dpal ldan zhes bya dang :
yum ni kra ma ti yi bu :
a sa ma ru tshe 'phos pas :
bod kyi mnga' bdag rgyal por skyes :
mi la dgos dgu gces dgu dang :
sde snod gsum gyi chos rnams kun :
rgyal po nyid kyi ring la 'byung :
rgya gar yul ni ku sha ka'i :
smad 'tshong pra ma ni la ta'i :
phru gur skyes pa tshe 'phos pa :
khri bzang yab lhag blon po yin :
d+harma shI la tshe 'phos pa :
rgyal to ra mi blon po yin :
d+harma pradz+nyA tshe 'phos pa :
khri bzang lha lod blon po yin :
d+harma kA ya tshe 'phos pa :
shud bu dpal gyi seng ge yin :
d+harma su kha tshe 'phos pa :
mdo gzher sprel chung blon po yin :
d+harma mi tra tshe 'phos pa :
ta ra klu gong bya ba yin :
blon po drug po de rnams kyis :
'khyags pas 'khyags yul mtha' 'khob tu :
'dus byas smon lam gcig tu btab :
rgya gar yul gyi las 'phro ni :
bod kyi yul du blangs pa yin :
rgyal po nyid kyi blon por gyur :
rje rgyal nyid kyi ring la byung :
blon po chos la gnag pa ni :
blon po drug po 'di rnams kyis :
skye ba snga ma'i gong rol du :
dud 'gro'i lus ni so sor blangs :
skye ba snga ma ci blangs pa :
skye ba 'di la mtshan rtags yod :
nai rany+dza ra'i yul dbus kyi :
phag pa rgya tsha lha snang ste :
sngar yang phag pa byas pa'i rtags :
da lta sna rtser sme nag yod :
dbus 'gyur de yi byang phyogs kyi :
rmos glang ta ra klu gong de :
sngar yang rmos glang byas pa'i rtags :
gnya' ba'i gong na sme ba yod :
yul phyogs de yi khyi mo ni :
nya shi srung ba yab lhag ste :
sngar yang nya shi bsrungs pa'i rtags :
dpral ba'i dkyil na sme ba yod :
yul phyogs de yi bya thul ni :
mdo gzher sprel chung blon yin te :
sngar yang bya ru skyes pa'i rtags :
lte ba'i khung na bya spu yod :
yul phyogs de yi gcan spyang ni :
rgyal to ra me bya ba yin :
sngar yang gcan spyang byas pa'i rtags :
ya thod gcan spyang 'dra ba yod :
dud 'gro tshe 'phos smad 'tshong ma'i :
bu drug dag tu skyes nas ni :
bod yul tshogs pa'i smon lam btab :
da lta rgyal po'i blon por skyes :
blon po rnams kyang chos srid skyongs :
phyi mar mtho ris chos la 'phrad :
chos la ma mos ngan song 'gro :
pUr+Na sUr+Ya bram ze'i bu :
bo d+hi satwa bya bar skyes :
dge slong mang po grangs med kyi :
mkhan por byas nas rab tu 'byin :
sgra sgyur tshal gyi drang srong ni :
dge slong siM ha tshe 'phos pa :
dge slong dpal dbyangs bya bar skyes :
ne rany+dza ra'i yul dbus su :
smad 'tshong snying po brtul zhugs dang :
drang srong ku mA rA dza'i bu :
dge slong rgyal bu snying po des :
tshul khrims bsrungs nas tshe 'phos pa :
rgyal ba mchog dbyangs bya bar skyes :
rgya gar yul gyi mu dra ni :
bram ze gu Na sid+d+hi dang :
rgyal po legs gzher dpal mo'i bu :
dge slong dze ta tshe 'phos pa :
nam mkha'i snying po bya bar skyes :
rdo rje gdan gyi smad 'tshong ma :
ku mA hi to ru Na dang :
drang srong dz+nyA na b+hU ti'i bu :
dge slong 'jam dpal tshe 'phos pa :
klu yi rgyal mtshan bya bar skyes :
ga 'u nyi ljongs ti ta'i bu :
smad 'tshong bu mo na ra ya :
rgya gar yul nas tshe 'phos pas :
ska ba dpal brtsegs bya bar skyes :
lcags kyi sdong po'i gling chen gyi :
klu mo nyid gyur tshe 'phos pa :
dran pa nam mkha' bya bar skyes :
drang srong bu mo ser skya lnga :
rgya gar yul nas tshe 'phos pa :
dge slong mi lnga dag tu skyes :
dge ldan bde skyid rgyal bu gnyis :
rgya gar yul nas tshe 'phos pa :
ye shes dbyangs dang bran ka gnyis :
khyim bdag dga' ba'i bu mo gnyis :
legs grub dar ma gnyis su skyes :
tsha ba rong gi rgyal po'i bu :
dge slong pUr+Na tshe 'phos pa :
bai ro tsa na bya bar skyes :
bdag 'dra pad+ma 'byung gnas kyis :
snga ma ci yin da ltar shes :
rgyal po nyid kyi sku ring la :
chos khrims shin tu dar bar 'ong :
ces gsungs pa dang :
rje blon 'bangs la sogs pa'i bod ru bzhi rgyal po'i mnga' 'og tu 'dus pa thams cad rjes su yid rang ngo :
de nas rgyal pos chos khrims dar gyi mdud pa ltar bsdams :
rab tu byung ba rnams la dbu'i mchod gnas su mdzad :
rab byung btsun pa'i sde btsugs :
sngags pa rnams la sgrub pa bcol nas sngags sde btsugs :
'khor rnams la chos gang la gang mos spyod par gnang :
bde bar gshegs pa'i bka' 'bri ba dang klog pa rnams la mchod gnas su ming btags :
shes rab gang che ba kha lce gang bde rnams la rgya gar du sgra sgyur lo tsA slob tu btang :
'phral skad dang chos skad la sogs pa'i skad rigs thams cad mkhan po bo d+hi satwas bslab :
mi skya rnams la yi ge dang mo rtsis slob par gnang :
rab tu byung ba'i mkhan slob gnyis ka mkhan po bod+hi satwas mdzad :
dbang bskur byin gyis rlob pa sogs gsang sngags kyi chos thams cad slob dpon pad+ma 'byung gnas kyis mdzad do :
slob dpon pad+ma 'byung gnas kyi skyes rabs dri ma med pa las :
rgyal pos chos khrims bcas pa'i le'u ste bco lnga pa'o :[    ]:de nas rgyal po'i thugs dgongs la :
bod 'dir dam pa'i chos nyi ma shar ba lta bu zhig byed dgos pas :
rgya gar gyi yul nas paN+Di ta lnga brgya'i nang nas mkhas pa slob dpon chen po bi ma la mi tra bya ba bzhugs skad pas :
de spyan drang dgos snyam pa'i thugs dgongs skyes so :
slob dpon bi ma la mi tra yang thugs rje chen po'i sprul pa yin te :
rgya gar gyi rgyal po d+harma a shwa ka bya ba'i sras mo lha lcam d+harma bo d+hi bya ba shin tu mdzes ma :
lha'i bu mo 'dra ba zhig yod pa de me tog gi ldum rar gnyid pa'i rmi lam du :
mi dkar po shin tu mdzes pa zhig byung nas :
bdud rtsi bum pa gang mo'i spyi bor blugs pas :
tshangs pa'i bu ga nas mar song bas lus bde bas gang ba zhig rmis nas :
lus mi bde ba med par :
zhag nyi shu rtsa gcig nas bu zhig btsas te :
pha med bu btsas pa ngo tsha che'o zhe+es khyer nas bye ma'i gseb du bor ro :
yang mos bltas pas mig bkra hrig ge 'dug nas :
snying rje ste blangs nas gsos pas :
zhag log zla log gzhan bas skyed che ba zhig byung nas :
lo lnga lon pa dang :
na len+d+ra'i gtsug lag khang du song ste :
paN+Di ta rnams kyi spyan sngar rig pa'i gnas lnga la sbyangs nas :
sde snod rnam pa gsum dang :
lhag par yang rgyud sde mtha' dag la mkhas par gyur to :
slob dpon shrI siM ha'i spyan sngar rab tu byung nas :
mtshan yang bi ma la mi trar btags so :
de nas mkhas pa'i mchog tu gyur te :
chos skyong ba'i rgyal po d+harma tsakra bya ba'i bla'i mchod gnas chen po mdzad do :
bi kra ma la shI la'i gtsug lag khang du :
paN+Di ta lnga brgya dang bcas te bzhugs so :
de nas rgyal po khri srong lde'u btsan gyis :
lo tsA ba ska ba dpal brtsegs dang :
cog ro klu'i rgyal mtshan dang :
rma rin chen mchog dang gsum la gser phye bre gsum brdzangs nas :
rgya gar gyi bi kra ma la shI la'i gtsug lag khang du :
chos skyong ba'i rgyal po d+harma tsakra la gser phul la :
nga'i skyes lan du phyi nang gi chos mtha' dag la mkhas pa'i paN+Di ta zhig gtang bar zhu gyis la :
lo tsA ba khyed gsum gyis spyan drongs la shog cig :
ces bsgos nas btang ngo :
de nas lo tsA ba gsum gyis bi kra ma la shI la'i rgyal po la gser phul nas zhus pa :
bod kyi chos skyong ba'i rgyal po khri srong lde'u btsan gyi zhal nas :
khyed chos skyong ba'i rgyal po yin pas :
nga'i skyes lan du phyi nang gi chos mtha' dag la mkhas pa'i paN+Di ta zhig gtang bar bya dgos gsung bar gda'o zhus pas :
rgyal po d+harma tsakra'i zhal nas :
'o na nga'i bla mchod paN+Di ta lnga brgya nangs par gyi tsha ba la tshogs pa la zhu dgos gsungs nas :
nangs par gyi tsha ba la paN+Di ta lnga brgya gdan drangs nas :
gser gyi maN+Dal re re phul nas zhus pa :
bod kyi chos skyong ba'i rgyal pos :
nga la skyes su gser bskur nas :
phyi nang gi chos thams cad la mkhas pa'i paN+Di ta zhig gtang bar zhu zer nas :
lo tsA ba 'di gsum spyan 'dren du btang nas byung bas :
gang mkhas pa zhig gshegs par zhu :
zhes zhus pas paN+Di ta lnga brgya'i nang nas mkhas pa chen por gyur pa :
slob dpon chen po bi ma la mi tra gung gral na bzhugs pas :
g.yas kyi paN+Di ta phyed dang sum brgya :
g.yon gyi paN+Di ta phyed dang sum brgya ste :
g.yas g.yon gyi lnga brgya po thams cad bi ma la mi tra'i zhal la gzigs nas :
don la khyed bzhud dgos zhus pas :
bi ma la mi tra'i thugs dgongs la :
bod kyi rgyal po chos la dad pa che yang :
blon po rnams chos la gnag par yod par 'dug pas :
lo tsA ba bai ro tsa na yang spyugs par grags :
ngas kyang 'dul bar nus sam mi nus cha med :
'on kyang bod kyi rgyal po'i dad pa mi zlog :
rgya gar rgyal po'i bka' mi gcog pa'i phyir :
thengs gcig 'gro dgos dgongs nas bzhengs te :
bo d+hi satwa rda thim ces lan gsum gsungs pa dang :
lo tsA ba gsum la go ba mi 'dra ba gsum byung ste :
ska ba dpal brtsegs kyis go ba la :
gzhu mo dag la brten pa'i mda':
skyes bu'i mtheb mos stsol phod na :
mdas kyang 'bem drung phyin par nus :
zhes gsungs te bzhud par go :
rma rin chen mchog gis go ba la :
nyag thag dag la brten pa'i gru :
skyes bu'i skya bas stsol phod na :
grus kyang chu las sgrol bar nus :
zhes gsungs te bzhud par go :
cog ro klu'i rgyal mtshan gyis go ba la :
yon tan dag dang ldan pa'i mi :
rang yul min pa'i sa phyogs su :
lus kyi bum pa gar 'gril ba :
sems kyi chu bo de ru 'bo :
zhes gsungs nas bzhud par go :
de nas rgyal po dang paN+Di ta rnams kyi bka' thob nas :
slob dpon bi ma la mi tra lo tsA ba rnams kyis gdan drangs te :
ka wa li sor bzhi pa zhig tu rgya yig 'bru brgyad bris pa zhig bsnams nas bsam yas su byon te :
rgyal po rje 'bangs rnams kyis bsu ba mdzad nas :
bsam yas su phyags phebs nas :
'khor sa chen mo ru spyan drangs pas :
slob dpon gyis rgyal po la phyag ma 'tshal :
lha la yang phyag ma btsal bas :
blon po rnams kyis nged kyi gtsug lag khang 'dir :
snga ma yang paN+Di ta mang po spyan drangs so :
da rung spyan 'dren pa yin :
paN+Di ta khyed nged kyi rgyal po la yang phyag mi 'tshal :
lha khang la yang phyag mi 'tshal ba ci lags zhus pas :
khyed rgyal blon rnams kyis phyag gi don shes sam gsungs pas :
rgyal pos phyag gi don mi shes lags zhus pas :
ngas lha dang gnyis su med pa'i phyag 'tshal zin :
de yi don gyis brda'i lhas phyag mi thub pas :
lha la yang phyag mi 'tshal :
rgyal po la yang phyag mi 'tshal gsungs pas :
rgyal po'i thugs dgongs la :
'o na nang pa sangs rgyas rang min nam :
mu stegs pa rang yin nam snyam du sems shing 'dug tsa na :
bi ma mi tras mkhyen nas :
rgyal po thugs ma dgyes sam gsungs nas :
bi ma mi tras chos gos bsnams nas :
rgyal po'i thugs dam rnam snang gi sku la rdzu 'phrul gyi phyag mdzad de :
rnam par snang mdzad gzugs sku lha yi lha :
bi ma mi tra ye shes lha yi phyag :
kun rdzob sgyu ma'i ngang du 'tshal bar bgyi :
zhes phyag 'tshal ba'i tshul mdzad pas :
rnam par snang mdzad dbu'i gtsug nas gdan khri yan chad gas pas :
rgyal pos mu stegs pa rang yin nges par 'dug snyam nas :
zhal ngo nag ting nge song :
yang bi ma mi tras rgyal po ma dgyes sam gsungs pas :
ma dga' lags zhus pas :
yang phyag mdzad de :
rnam par snang mdzad ye shes lha yi lha :
bi ma mi tra gzugs kyi phung po yis :
ye shes lnga ldan don gyi dbang bskur ro :
zhes gsungs nas :
rnam snang gi spyi bor phyag bzhag pas :
sngar bas kyang legs te :
'od zer dpag tu med pa byung ba dang :
sngon ma dbu rtse rim gsum 'od kyis gang :
de nas bsam yas kyi lha thams cad 'od zer gyis khyab nas rab gnas mdzad do :
de nas rgyal po la phyag bgyi'o gsungs nas phyag deng mdzad pas :
rgyal po'i zhal nas :
khyed phyi ltar dge slong gi cha lugs la :
nang ltar gsang sngags kyi grub pa thob pa'i rnal 'byor du 'dug pas :
phyag mi mdzad par zhu byas pas :
bi ma mi tra'i zhal nas :
khyod bod kyi chos skyong ba'i rgyal por 'dug pas :
cis kyang 'tshal gsungs nas phyag mdzad pa la :
phyag gi 'od zer gyis rgyal po'i na bza' gzhob tu tshig nas :
rgyal po nyid kyis phyag 'tshal lo :
de nas slob dpon chen po bi ma mi tra seng+ge'i khri la bzhugs su gsol :
gab tse dgu'i 'bol bting :
za 'og gi ber chen sku la gsol nas :
zas rnam pa mang po dang gser phye bre gsum dngul gyi bum par blugs nas phul bas :
slob dpon gyi zhal nag tham ci yang mi gsung bas :
rgyal po'i thugs dgongs la :
lho bal 'dod pa can da rung ma tshim bar 'dug snyam pas :
slob dpon gyis mkhyen nas rgyal po thu ba bzed dang gsungs nas :
thu bar bye ma bre gsum blugs nas dar cig zungs gsungs pas :
rgyal pos thu ba ma thub shor tsa na :
bye ma gser du snang bas :
rgyal po chen po nga la snang ba thams cad gser du yod :
rgyal po'i thugs dgongs rdzogs par bya ba'i phyir re zhig blang dgos gsungs so :
de nas dbu rtse'i thang du chos kyi khri brtsigs nas :
chos gsungs pa'i zhu ba phul bas :
slob dpon gyi thugs dgongs la :
sngon bai ro tsa nas kyang 'bras bu'i theg pa bshad kyang ma dul nas spyugs btang :
da ngas rgyu'i theg pa nas rim gyis 'chad dgos snyam nas :
rgyal blon rnams la rgyu'i theg pa mtshan nyid 'chad pa'i tshe :
rgyal pos zhang po'i yul du ja len btang bas :
lam kar rgyal mo rong mkhar du phyin tsam na :
slob dpon bai ro tsa na'i zhal nas :
khyed gang nas 'ong dris pas :
tshong pa rnams na re :
nged dbus nas 'ong :
nged kyi rgyal pos ja 'dren du btang ba yin byas pas :
'o na rgyal po sku khams e bzang :
rgyal khrims gser gyi gnya' shing e gnyan :
chos khrims dar gyi mdud pa e dam :
bla'i mchod gnas su yod :
chos ji skad bya ba bsgyur byas pas :
de rnams na re :
rgyal po yang sku khams bde :
rgyal khrims kyang btsan :
chos khrims kyang dam :
mchod gnas bi ma mi tra bya ba rgya gar nas gdan drangs :
chos rgyu mtshan nyid kyi theg pa bya ba bsgyur byas pas :
slob dpon bai ro tsa na'i zhal nas :
ngas 'bras bu'i theg pa bka' rdzogs pa chen po 'dra ba bsgyur kyang spyugs :
da gzod rgyu yi theg pa nyan :
g.yu sgra snying po khyod songs la :
bod kyi blon po chos la gnag pa rnams la snying tshims gcig bdor gsungs so :
de nas g.yu sgra snying pos re ba'i thul pa zhig dang :
srid pa spyi blugs kyi zhwa gyon :
lag na sher shing gi ral gri thogs :
rdzogs pa chen po snga 'gyur phyi 'gyur gnyis :
shog dril gnyis la rdo rje'i tshig drug tu byas nas :
rna ba g.yas g.yon du bcug nas bod du 'ong ngo :
de nas g.yu sgra snying pos bsam yas su phyin pas :
bi ma la mi tras rgyal blon rnams la rgyu'i theg pa gsung ba'i rtsar byon nas :
sku gcer bur bud nas sher shing gi ral gri la rta byas nas :
'phongs la thal lcag brgyab cing rgyug ste :
ka ka pa ri ka ka pa ri byas pas :
bi ma mi tra bod du byon nas :
blon po rnams chos la gnag pas :
rgyal khrims phog gis dogs pas zhal 'dzum pa tsam yang mdzad ma myong ba la :
rnal 'byor pa de gzigs nas zhal 'dzum pa zhig mdzad de :
brda thim brda thim ces gsungs so :
de nas slob dpon pho brang du spyan drangs te :
dro drangs nas rgyal pos zhus pa :
slob dpon bod du byon nas zhal 'dzum pa tsam yang mdzad ma myong ba la :
de ring 'dzum pa zhig mdzad pa de ci yin zhus pas :
de snga 'dzum ma myong ba ni bod kyi blon po rnams chos la gnag pas :
nyams ma dga' ba yin :
de ring 'dzum pa ni :
bod la rnal 'byor ba de 'dra ba yod par 'dug snyam nas dga' ba yin gsungs :
'o na de ring rnal 'byor pa des :
ka ka pa ri ka ka pa ri zer ba de ci lags zhus pas :
de nga rang tsho'i chos la zer ba yin :
nyan thos byis pa'i chos kyis sangs mi rgya :
pho rog rdo rje 'gros kyis sa mi chod :
'bras bu rdo rje theg pa mi ston par :
rgyu yi theg pa ston pa ci yin zer ba yin gsungs :
'o na slob dpon gyis brda thim brda thim gsungs pa de ci lags zhus pas :
chos thams cad bu ram dang lan tshwa'i rang bzhin ltar gnyis su med pa rgyal ba'i dgongs pa yin :
chos thams cad gnyis su med pa yin byas pa yin gsungs so :
de nas rgyal pos rnal 'byor pa de su yin dris shig gsungs nas tshol du btang bas :
chang tshong ma gcig la grungs ma nyos nas gsol zhing 'dug ste :
khyod kyi slob dpon su yin :
chos ji skad bya ba yin :
khyod rang la ci ming dris pas :
slob dpon bai ro tsa na yin :
nga rang g.yu sgra snying po yin :
dam chos rdzogs pa chen po yin gsungs nas rgyal po'i snyan du de skad gsol bas :
de spyan drongs shig chos zhu dgos gsungs nas :
rin po che'i khri la bzhag nas :
gser gyi maN+Dal phul te :
rgyal po rje 'bangs rnams kyis rdzogs pa chen po snga 'gyur lnga dang phyi 'gyur bcu gsum ste :
snga dro slob dpon bi ma la mi tra la chos nyan :
phyi dro g.yu sgra snying po la nyan pas :
mnyam por khrig gi byung ste :
bod kyi blon po rnams kyang bai ro tsa na spyugs pa la 'gyod pa skyes te :
'bangs mi gsum la gser gyi pa tra zhu rten du bskur nas :
rgyal mo tsha ba rong nas bai ro tsa na spyan drangs te :
rgyal blon rnams kyis zhabs spyi bor blangs nas bla'i mchod gnas su bkur ro :
slob dpon pad+ma 'byung gnas kyi skyes rabs dri ma med pa las :
slob dpon bi ma la mi tra dri med bshes gnyen spyan drangs pa dang :
bai ro tsa na spyugs pa la 'gyod pa skyes pa'i le'u ste bcu drug pa'o :[    ]:de nas rgyal po khri srong lde'u btsan gyis :
sing+ga la'i yul nas slob dpon dA na shI la bya ba mkhas pa chen po bzhugs pa yang spyan drangs :
rgya nag gi yul nas slob dpon ka ma la shI la bya ba mkhas pa chen po bzhugs pa yang spyan drangs :
za hor gyi slob dpon bo d+hi satwa dang :
kha che'i slob dpon bi ma la mi tra dang :
u rgyan slob dpon pad+ma 'byung gnas te mkhas grub chen po lnga dang :
lo tsA ba ska ba dpal brtsegs dang :
cog ro klu'i rgyal mtshan dang :
sna nam ye shes sde dang :
rma rin chen mchog dang :
gnyags dz+nyA na ku mA ra dang :
lo tsA'i mchan bu rnams dang :
ldan ma rtse mang :
gnubs nam mkha'i snying po :
sba a tsa ra ye shes dbyangs :
'gos 'bum yu 'byin :
lo ki chung sogs te de ltar lo paN mang po spyan drangs nas :
rgyal pos chos gsung ba'i zhu ba phul nas :
slob dpon pad+ma 'byung gnas ni :
sku mngal gyis ma bskyed pad+ma'i nang nas 'khrungs :
spyir khams gsum sems can dbang du sdud cing srid gsum zil gyis gnon pa'i mthu mnga' bas :
rgya gar dang u rgyan gyi lha 'dre thams cad kyis srog gi snying po phul :
khyad par du bod kyi lha 'dre gnod sbyin thams cad dam la btags shing :
lhag par bsam yas kyi sa gzhi btul ba yin pas :
seng+ge'i khri sum brtsegs la bzhugs so :
slob dpon bi ma la mi tra ni :
paN+Di ta lnga brgya'i nang nas mkhas pa'i yang rab tu bzhugs shing :
chos thams cad bod skad du mtshams sbyar nas :
bka' rgya mtsho gsang sngags phyi nang :
'dul ba mdo sde mngon pa'i chos thams cad thugs la dgongs shing :
mi brjed pa'i gzungs thob nas :
chos thams cad la ma rmongs shing mkhyen pa yin pas :
gdan seng ge'i khri gnyis brtsegs kyi steng du bzhugs so :
slob dpon bo d+hi satwa ni bslab pa rin po che gsum gyis brgyan cing :
chos thams cad la ma rmongs par mkhyen :
khyad par du yang dang po'i bla mchod snga bar gyur pas :
gdan seng ge dang gab tse gsum brtsegs pa la bzhugs so :
slob dpon dA na shI la dang :
ka ma la shI la gnyis kyang mkhas pa'i yon tan du mas brgyan pas :
gdan seng ge'i khri re re la bzhugs so :
lo tsA ba bai ro tsa na ni :
dang po rgya gar gyi yul du chos zhu ru btang bas :
gcan 'phrang ba la sgyu ma'i gser phyes bslus nas :
rkang mgyogs kyis ma zin :
legs grub gcan 'phrang bas bsad kyang :
bai ro tsa nas sgyu ma btab cing gser med par bsgyur :
de tshun chad rkang mgyogs pa dang 'phrang srung med pas drin che :
bai ro tsa nas skad 'gyur nyi shu rtsa gcig shes pas lo tsA ba gzhan bas khyad par che :
rgyal mo tsha ba rong du spyugs pas :
shig dong dang sbal dong du bskyur yang ma shi :
sa la gnas pa'i byang chub sems dpa' yin pas :
gdan seng ge'i khri la bzhugs so :
lo tsA ba gzhan rnams ni dar gyi gab tse'i steng du bzhugs so :
rgyal pos lo paN rnams la gser gyi maN+Dal re re phul nas :
rgya nag gi ja :
bal po'i go la :
bod kyi 'bru chang :
rgya gar gyi 'bras chang sogs gang la gang gsol dang :
'jig rten gyi spyan gzigs mang po drangs nas :
phyag 'tshal bskor ba byas te zhus pa :
e ma ho :
u rgyan slob dpon pad+ma 'byung gnas dang :
za hor slob dpon bo d+hi satwa dang :
kha che'i slob dpon bi ma mi tra dang :
sing+ga'i slob dpon dA na shI la dang :
rgya nag slob dpon ka ma shI la dang :
lo tsA chen po bai ro tsa na sogs :
dbu yi mchod gnas mkhas grub lo paN rnams :
bdag ni chos skyong rgyal por khas 'che bas :
rgya gar u rgyan yul gyi dam pa'i chos :
bka' dang bstan bcos rgyud lung man ngag rnams :
gcig kyang ma lus bod du bsgyur bar zhu :
dam pa'i chos kyi 'khor lo bskor du gsol :
dam pa'i chos kyi sgron me sbar du gsol :
dam pa'i chos kyi char chen dbab tu gsol :
dam pa'i chos kyi dung chen 'bud du gsol :
dam pa'i chos kyi gaN+Di brdung du gsol :
zhes zhus so :
de nas lo paN rnams ar+Ya pa lo'i gling du spyan drangs nas :
byang chub gling du sems bskyed :
khrus khang gling du khrus byas :
byams pa gling du lung bstan :
bsam gtan gling du sgom grwa btsugs :
sgra bsgyur gling du sgra bsgyur :
sna tshogs gling du theg pa bshad de :
dgung lo bcu gsum bar du chos grwa btsugs :
rgya gar skad dang :
za hor skad dang :
kha che'i skad dang :
sing+ga la'i skad dang :
rgya nag gi skad rnams las bod skad du bsgyur nas bshad do :
de yang slob dpon dz+nyA na mi tra dang :
dA na shI la dang :
ka ma la shI la dang :
lo tsA ba ska ba dpal brtsegs dang :
cog ro klu'i rgyal mtshan dang :
sna nam ye shes sde dang gsum gyis lo tsA byas nas mdo sde rnams bsgyur te :
dkon mchog brtsegs pa :
sangs rgyas phal po che :
bka' shes rab kyi pha rol tu phyin pa rgyas 'bring rnam gsum bsgyur ro :
bo d+hi satwa dang :
lo tsA ba mchan bu rnams dang :
ldan ma rtse mang rnams kyis :
'dul ba mdo sde mngon pa gsum gyi gzhung rnams thams cad bsgyur ro :
slob dpon ka ma la shI la dang rma rin chen mchog gnyis kyis spang skong phyag brgya pa la sogs te :
mdo sde rgya nag gi 'gyur mang po bsgyur ro :
slob dpon bi ma la mi tra dang :
lo tsA ba gnyag dz+nyA na ku mA ra dang gnyis kyis :
gsang sngags phyi nang mang po bsgyur ro :
slob dpon pad+ma dang :
lo tsA ba nam mkha'i snying po dang bai ro tsa na gsum gyis :
gsang sngags sgrub pa bka' brgyad kyi rgyud mang po bsgyur ro :
khyad par du slob dpon pad+ma la :
bai ro tsa nas zhu ba mdzad de gsang sngags zhu len gyi skor mang po mdzad do :
slob dpon pad+ma 'byung gnas kyi skyes rabs dri ma med pa las :
dpal gyi bsam yas su chos bsgyur cing gtan la phab pa'i le'u ste bcu bdun pa'o :[    ]:de nas rgyal pos slob dpon pad+ma 'byung gnas la zhus pa :
bdag bsod nams yang rab tu gyur pas bsam pa thams cad grub :
khyad par du dam chos nyi ma shar ba bzhin du bsgyur te bshad pa bka' drin shin tu che bas :
da rung bdag gi tshe yang rab tu gyur pa'i chos shig zhu :
zhes tshogs kyi 'khor lo bskor nas zhus pas :
slob dpon zhal nas rgyal po lags :
bsod nams mchog tu gyur pa la tshe yang mchog tu gyur pa mi 'ong te :
'on kyang nga ni rig 'dzin tshe'i dngos grub thob pa yin pas :
rgyal po la tshe dbang dang tshe sgrub bya'o gsungs nas :
pho brang du rdo rje tshe sgrub kyi dkyil 'khor zhal phyes nas tshe bsgrubs pas :
'grub pa'i rtags byung nas :
rgyal po la tshe dbang bskur zhing tshe bum gyi bdud rtsi 'dren no byon cig byas pas :
blon po rnams kyis rgyal po la smras pa :
rgyal po bsod nams 'di tsam dang ldan na tshe'ang mthar phyin pa yin pas tshe chu ma 'thungs shig :
slob dpon ni lho bal gyi mi snying ngan la nor dad che bas :
tshe bum nang du dug blugs nas rgyal po bkums nas rgyal srid 'phrog par srid do byas pas :
rgyal pos slob dpon chen po sprul pa'i sku la :
'khrul pa mi mnga' byas kyang ma phan nas blon po rnams kyis bkag go :
de nas slob dpon gyis se gol gcig brdabs pas :
bum pa'i nang nas bcom ldan 'das tshe dpag med kyi dkyil 'khor nam mkha' la gshegs pa rgyal blon rnams la bstan :
tshe chu de slob dpon nyid kyis gsol bas :
sku'i ba spu'i bu ga thams cad na gser gyi rdo rje nas 'bras tsam gyis thag gis gang bar gyur to :
rgyal po yang 'gyod pa skyes nas :
da res ni blon po ngan pa'i khar mi nyan pas :
slob dpon gyis thugs rjes bzung bar zhu zhus pas :
yang slob dpon gyis tshe'i dkyil 'khor zhal phye zhing bsgrub pa mdzad nas :
dbang bskur kha blon po rnams kyis rgyal po la smras pa :
slob dpon mi 'da' ba ni dug sngags mkhyen pa yin no :
rgyal pos ni dug sngags mi mkhyen pas :
'da' bar nges so byas nas :
rgyal po blon po rnams kyis bzhud dbang ma ster bas :
der slob dpon gyis tshe'i bum pa de dang sprul pa'i gdams gter ka pA la gang dang bcas pa :
yang rdzong shel brag tu gter du sbas nas :
lnga brgya dus kyi tha ma la bab pa'i dus su :
nga yi sprul pa khro zhing gtum la nus pa dang ldan pa :
snying kha na sme ba nag po rdo rje'i ris yod pa :
thugs kyi gter sgo 'byed pa zhig 'ong bas :
des tshe bum dang sprul pa'i gdams gter 'di phyung nas :
tshe'i rig 'dzin thob nas sprul pa'i dmag dpung gis bdud dang mu stegs thams cad 'dul bar gyur cig ces smon lam btab te gter du sbas so :
de nas rgyal pos slob dpon la zhus pas :
bdag la tshe'i dbang bskur ba ni :
bdag rang la the tshom med kyang :
blon po chos la gnag pa rnams kyis dbang ma byung :
da rung tshe sring ba'i thabs shig zhu zhus pas :
slob dpon gyis gsungs pa :
rgyal po mnga' thang che ba dang :
bod 'bangs dad pa che ba yis :
cung zhig rgyal srid dar bar mchis :
nga yi tshe dbang rjes nod na :
dgung lo brgya rtsa brgyad thub kyang :
blon po rnams kyi dbang ma byung :
glang gi lo yi lo mgo la :
rgyal po lnga bcu rtsa drug bzhes :
de nas rgyal po 'das dus yin :
sku yi rim gro byas gyur na :
lo ni bcu gsum sku tshe bsring :
de nas rgyal po dgung du gshegs :
rgyal srid mnga' thang chung du 'gro :
de nas gdung rabs gsum song tshe :
phyag na rdo rje'i sprul pa ni :
mnga' bdag ral pa can zhes 'byung :
de yis bstan pa rgyas par mdzad :
rgyal po de yi tshe smad la :
bdud kyi sprul pa sdig spyod can :
glang gi ming can 'byung nas ni :
dam pa'i chos ni snub par byed :
dus ngan 'byung bar gdon mi za :
rgyal khrims 'jig nas rgyal po 'thab :
bod 'bangs thams cad yi chad 'ong :
bod khams sil bur yul phyogs tshogs :
de nas sdig spyod rgyal po de :
gsang ba'i bdag po'i sprul pa ni :
lha lung dpal gyi rdo rjes 'dul :
'jam dpal dbyangs kyi sprul pa ni :
dgongs pa gsal zhes bya ba yis :
bstan pa'i me ro slong bar byed :
chos khrims bag tsam dar bar 'gyur :
rgyal pos sku yi rim gro gyis :
zhes gsungs nas :
lo paN rnams kyis rje'i sku rim la phan pa gang che ba bka' bgros te :
phyi skong du rgyal po'i thugs dam mdo bcu bsgyur te :
shes rab snying po lta ba'i mdo :
'da' ka ye shes sgom pa'i mdo :
bzang po spyod pa smon lam gyi mdo :
rdo rje rnam 'joms khrus kyi mdo :
byang chub ltung bshags bshags pa'i mdo :
gtsug tor dkar mo zlog pa'i mdo :
gos sngon can ni srung ba'i mdo :
tshe dpag med pa tshe sring ba'i mdo :
nor rgyun ma ni nor sgrub pa'i mdo :
yi ge gcig ma snying po'i mdo :
de rnams bsgyur nas rgyal po'i thugs dam du phog go :
nang skong du sngags kyi spang skong cha lag dang bcas pa bsgyur te :
sngon sems can lus srul pos :
slob dpon bsad pas mtshams med pa'i las byas nas :
sems can dmyal bar lhung pa la :
dpal kun tu bzang pos bshags pa mdzad pas dag pa ltar :
rgyal po'i nyams chag thams cad bskangs te sgrib pa byang bar gyur to :
gsang ba spang skong du bshags pa la :
bsnyen sgrub yan lag gi bshags pa dang bzhi mdzad de :
ye shes sku mchog gi bshags pa :
nyi shu rtsa brgyad blang dor gyi bshags pa :
mkha' 'gro ma rnam bzhi gsang ba'i bshags pa :
lta ba'i klong gi bshags pa'am rang bzhin gyi bshags pa dang bzhi mdzad de :
sngon bram ze mi thod can la :
dpal rdo rje sems dpas gsungs pas sgrib pa dag pa ltar :
rgyal po'i dam tshig nyams chag thams cad bskangs te sgrib pa dag par gyur to :
gzhan yang 'byung ba bzhi las byung ba'i nad 'dus pa'i gnyen por :
rgya'i sman pa hA shang te tsa dang :
bla sman nyang btsan la sogs pas sman gyi rgyud gdams ngag dang :
sman dang bcud len gyi sbyor ba mang po mdzad do :
phyi 'jig rten dregs pa rnams kyi gnyen por :
slob dpon pad+ma 'byung gnas kyis :
lha 'dre stong gi drwa ba dang :
ma mo srid pa'i mtsho bzhi la brten nas :
phyi mdos dang nang mdos pho mdos mo mdos la sogs pa mdos kyi rigs le'u stong phrag gcig bsgyur ro :
khyad par du bod yul klus dbang byed par 'dug pas :
klu sgrub dang klu gter sba ba dang :
klu gta' sdom pa dang :
klu'i pho brang gso ba dang :
gdon bkrol la sogs pa'i cho ga mang po mdzad do :
gzhan yang gnyen po khyung gi sgrub pa dang :
rta mgrin nA ga klu 'dul dang :
drag po sum bsgril la sogs pa'i sngags kyi sgrub thabs mang po mdzad do :
gzhan yang kun thub rgyal po'i srung ba dang :
lha 'dre stong gi sgrib shing srung ba dang :
btags chog 'dzul chog gi sgrub thabs dang bcas te srung ba'i yan lag brgya rtsa brgyad bsgyur ro :
de ltar rim gro byas pas :
rgyal po sku tshe lnga bcu rtsa drug la 'da' ba la :
lo bcu gsum bshol theb ste :
rgyal po'i dgung lo drug cu rtsa dgu thub par gyur to :
slob dpon pad+ma'i zhal nas :
bsod nams yang rab tu gyur pa las :
tshe yang mthar phyin pa dang :
phyin chad bar chad mi yong ba dang :
gnyis ka rgyal po nyid la tshang ba yin gsungs so :
slob dpon pad+ma 'byung gnas kyi skyes rabs dri ma med pa las rgyal po'i sku'i rim gro byas te :
sku tshe bsrings pa'i le'u ste bco brgyad pa'o :[    ]:de nas rgyal pos rgya gar nas gdan drangs pa'i paN+Di ta rnams la :
gser phye bre gsum gsum gyi maN+Dal phul :
na bza' dang gsol zas la sogs pa phul te :
gtang rag rgya chen po mdzad :
lo tsA ba rnams la chos bsgyur pa'i bya dga' gnang ste :
dbu'i mchod gnas su bton :
slob dpon bi ma la mi tra la sogs pa'i rgya gar gyi paN+Di ta rnams rang yul du gshegs par gnang ste :
lo tsA ba rnams dang 'bangs rnams kyis rgya gar du bskyal nas :
rgya gar bas chos bod la ston pa dang :
rgya gar chos skyong ba'i rgyal pos bkrol ba ste :
bod la bka' drin shin tu che ba de rgyal po khri srong lde'u btsan gyis mdzad do :
slob dpon pad+ma 'byung gnas dang :
bo d+hi satwa gnyis ni skye ba snga ma dang :
yang snga nas 'brel ba'i spun du gyur pa yin pas :
bzhud par ma gnang ste :
slob dpon gnyis ni bzhugs par zhal gyis bzhes nas :
slob dpon bo d+hi satwa byang chub gling du dgongs pa la bzhugs :
slob dpon pad+ma 'byung gnas kyis mkhar chen dpal gyi dbang phyug gi bu mo :
mkhar chen bza' mtsho rgyal zhes bya ba :
ye shes kyi mkha' 'gro ma'i rigs can :
lo bcu drug lon pa lha'i bu mo lta bu zhig yod pa de :
bsgrub rten gyi phyag rgya mor khrid nas :
mchims phu bre gu dge'u ru :
mkha' 'gro ma'i tshogs khang du gsang sngags zab mo'i dgongs pa la bzhugs so :
de nas rgyal po'i thugs dgongs la :
da ni chos ma bsgrub pas mi phan par 'dug pas :
gsang sngags sgrub thabs rnams zhu dgos snyam nas dpal gyi mchims phu ru :
slob dpon pad+ma'i spyan sngar phyin nas :
dar zab kyi gdan bting :
spyang dkar gyi slog pa dang :
za 'og gi smug ber sku la gsol :
'bras chang dang rgun chang du mas dngul skyogs bkang nas :
phyag g.yas g.yon du drangs shing :
'jig rten gyi spyan gzigs mang po drangs te :
sku gsung thugs kyi sgo nas bstod pa'i tshul zhus pa :
oM:
thugs rje chen po 'gro ba 'dul tshul mgon :
'bar ba'i sku ltar 'jig rten dregs pa 'dul :
sa thob tshe dbang bgres rgud med pa'i sku :
chos kyi sku dang mtshungs la phyag 'tshal bstod :
A:
pad+ma zla gam rdo rje'i ljags dkyil nas :
drag sngags 'phro 'du legs ldan dpal gyi gsung :
zhi rgyas dbang drag gsang sngags rgyal po'i mchog :
dpal chen gsung dang mtshungs la phyag 'tshal bstod :
hU~M:
sku gsung thugs kyi bye brag sna tshogs dang :
bdag gi g.yar dam dpal gyi bsam yas 'di :
slob dpon nyid kyis byin gyis brlabs nas bzhengs :
sprul pa'i sku dang mtshungs la mos btud nas :
zhu zhing snyan du gsol bar mi 'os kyang :
bdag la thugs kyis brtse bar dgongs mdzod la :
tshe gcig 'tshang rgya gsang sngags sgrub thabs rnams :
bdag la thugs rjes dgongs te gnang bar zhu :
zhes phyag dbu thod bud bud du btsal lo :
de nas slob dpon gyis rgyal po la gsungs pa :
e ma ho :
rgyal po chos skyong bstan pa'i bdag po yin :
bdag ni 'chi med tshe yi rig 'dzin thob :
phyag rgya chen po mchog gi dngos grub brnyes :
gsang sngags mchog la rig pa'i rtsal dbang thob :
rgyal po'i thugs dgongs yongs su rdzogs par bgyi :
gsungs nas :
sgra bsgyur nyi shu rtsa gcig shes pa'i bai ro tsa na dang :
rgya gar dang bod kyi yig rigs nyi shu rtsa gcig shes pa'i legs byin nyi ma dang :
yi ge mgyogs pa'i phul du phyin pa'i ldan ma rtse mang dang :
lo tsA ba nam mkha'i snying po dang :
sba a tsar ye shes dbyangs dang :
de rnams kyis yig mkhan byas te :
o rgyan skad dang rgya gar skad las bod skad du bsgyur ro :
rtsa ba'i rgyud dgu la brten nas sgrub pa sde dgu mdzad de :
gshin rje rol pa rtsa ba'i rgyud dang :
gshin rje dmar nag gi rgyud la brten nas :
'jam dpal sku'i sgrub thabs rnams mdzad :
rta mchog rol pa rtsa ba'i rgyud dang :
pad+ma dbang chen gyi rgyud la brten nas :
pad+ma gsung gi sgrub thabs rnams mdzad :
he ru ka gal po che dang :
'jig rten las 'das pa'i mdo la brten nas :
yang dag thugs kyi sgrub thabs rnams mdzad :
che mchog rol pa rtsa ba'i rgyud dang :
bam po brgyad pa la brten nas :
bdud rtsi yon tan gyi sgrub thabs rnams mdzad :
phur pa rol pa rtsa ba'i rgyud dang :
kI la ya bcu gnyis kyi rgyud la brten nas :
phur pa phrin las kyi sgrub thabs rnams mdzad do :
ma mo rol pa rtsa ba'i rgyud dang :
ma mo 'dus pa'i rgyud la brten nas :
ma mo rbod gtong gi sgrub thabs rnams mdzad :
rig 'dzin rol pa rtsa ba'i rgyud dang :
rig 'dzin sgrub pa'i rgyud la brten nas :
bla ma rig 'dzin gyi sgrub thabs brgya rtsa brgyad mdzad :
dregs pa 'dul ba'i rgyud la brten nas :
'jig rten mchod bstod kyi spyi sgrub dang :
sgos sgrub thams cad mdzad :
drag po sngags kyi rgyud la brten nas :
dmod pa drag sngags kyi spyi sgrub dang sgos sgrub thams cad mdzad :
de nas khyad par du gal che ba'i gdam pa bzhi mdzad de :
gshin rje'i 'khor lo shes par dka' bas :
'khrul 'khor lde'u mig lta bu mdzad :
phur pa 'grub par dka' bas :
bzhi snying gcig tu dril ba'i sgrub thabs mdzad :
ma mo grub kyang las la bkol dka' bas :
ma mo srid pa'i 'khor lo shi sa bstan pa mdzad :
pho rgyud las la myur yang gyong zhing 'khu ldog che bas :
chings dang log gnon gyi 'khor lo mdzad :
de nas slob dpon pad+ma 'byung gnas kyis :
shin tu zab la khyad par 'phags pa :
sgrub pa bka' brgyad gcig tu 'dus pa'i sgrub pa :
dpal bde gshegs 'dus pa'i sgrub thabs mdzad de :
bde gshegs 'dus pa rtsa ba'i rgyud :
phyi ma mngon par byang chub pa'i rgyud :
phyi ma'i phyi ma sngags kyi rgyud :
ma tshang ba kha skong ba'i rgyud :
'byed par byed pa lde'u mig gi rgyud :
rgyud de dag la brten pa'i sgrub thabs la :
dang po zhi ba'i sgrub thabs dam pa rigs brgya :
de nyid rigs lnga :
gsang chen rigs gcig :
phyag rgya rkyang pa la sogs mdzad do :
khro bo'i dkyil 'khor khrag 'thung gi lha bdun brgya nyi shu rtsa lnga dkyil 'khor gcig tu sgrub pa la :
bskyed rdzogs chen po dang :
'bring po dang :
chung ba dang :
sngags sgrub nar ma la sogs pa mdzad do :
de nas rgyal po nyid kyi gtso byas pa'i rje 'bangs brgyad kyis :
mchims phu dge'u dben gnas su :
rim pa rdzogs par zhus te :
slob dpon gyis rgyal ba zhi khro gnyis kyi dkyil 'khor zhal phyes nas :
dbang bsnyen mdzad de :
dang po zhi ba'i dkyil 'khor du :
thun mong spyi'i dbang rnams rdzogs par bskur :
de nas khro bo'i dkyil 'khor du 'jug pa'i tshe :
rje 'bangs brgyad kyis me tog gser srang re re dor bas :
me tog gar bab dang sbyar te :
chos kyang de ltar gnang ngo :
rgyal po nyid kyi me tog dbus che mchog gi dkyil 'khor du babs pas :
bde gshegs 'dus pa'i rgyud dang sgrub thabs rnams gnang :
gnubs nam mkha'i snying po'i me tog yang dag thugs kyi dkyil 'khor du babs pas :
yang dag thugs kyi rgyud dang sgrub thabs rnams gnang :
gnubs sangs rgyas ye shes kyi 'jam dpal gyi dkyil 'khor du babs pas :
'jam dpal sku'i rgyud dang sgrub thabs rnams gnang :
ngan lam rgyal ba mchog dbyangs kyi pad+ma gsung gi dkyil 'khor du babs pas :
pad+ma gsung gi rgyud dang sgrub thabs rnams gnang :
jo mo mkhar chen gza' rdo rje phur pa'i dkyil 'khor du babs pas :
phur pa phrin las kyi rgyud dang sgrub thabs rnams gnang :
'brog mi dpal gyi ye shes kyi ma mo'i dkyil 'khor du babs pas :
ma mo rbod gtong gi rgyud dang sgrub thabs rnams gnang :
rlangs dpal gyi seng ge dregs pa kun 'dul gyi dkyil 'khor du babs pas :
'jig rten mchod bstod kyi rgyud dang sgrub thabs rnams gnang :
bai ro tsa na stobs ldan nag po'i dkyil 'khor du babs pas :
dmod pa drag sngags kyi rgyud dang sgrub thabs rnams gnang :
de nas dbang rim pa gdams ngag dang bcas pa thams cad rdzogs par gnang ste :
rje 'bangs rnams smin cing grol bar mdzad do :
de nas rje dang 'bangs brgyad kyang sgrub pa so sor mdzad pas :
grub rtags re re dang ldan pa byung ngo :
rgyal po nyid lo lnga bcu rtsa drug nas 'da' dus yin pa la :
bcu gsum bsrings nas drug cu rtsa dgu bzhes :
phung po lha'i dkyil 'khor du rtogs te :
sangs rgyas kyi zhing khams thams cad bgrod nus par gyur to :
'bangs brgyad po yang kun gyis grub pa thob ste :
nam mkha'i snying pos nyi ma'i zer la chibs nas bzhud pa byung :
sangs rgyas ye shes kyis brag la phur pa btab :
ngan lam rgyal ba mchog dbyangs kyis dpal gyi rta skad thon :
jo mo mtsho rgyal gyis bsad pa gso bar nus :
dpal gyi ye shes kyis mkha' 'gro'i zhal gzigs :
'jig rten ma mo las la 'gyed nus :
rlangs dpal gyi seng+ges lha srin sde brgyad bran du 'khol nus :
bai ro tsa nas 'jig rten gyi dregs pa can las la 'gyed nus :
de la sogs pa'i grub thob dpag tu med pa byung ngo :
slob dpon pad+ma 'byung gnas kyi skyes rabs dri ma med pa las :
slob dpon gyis gsang sngags kyi sgrub thabs gnang ste :
rje 'bangs rnams kyis sgrub pa mdzad pa'i le'u ste bcu dgu pa'o :[    ]:de nas rgyal po'i thugs dgongs la :
lnga brgya dus kyi snyigs ma la :
nga yi gtsug lag khang skyong ba'i srung ma zhig kyang dgos par 'dug snyam nas :
slob dpon gyi spyan sngar tshogs kyi 'khor lo bskor nas zhus pa :
e ma ho slob dpon chen po bka' drin can :
ma 'ongs lnga brgya tha ma'i dus phyin chad :
bdag bzhin rgyal po bsod nams mi 'byung zhing :
blon po gdug cing bod rnams sil bur 'gro :
dbus dang ru bzhi mtha' 'dul la sogs pa'i :
gtsug lag khang gi srung ma gang la bgyi :
bstan srung srog ser gtad sogs ngan sngags rnams :
slob dpon thugs rjes dgongs nas gnang bar zhu :
zhes zhus pas :
slob dpon zhal nas :
dus ngan lnga brgya'i tha ma la :
rgyal po'i gtsug lag khang 'di'i dkor srung ba'i chos skyong dang bstan pa srung ba'i ngan sngags rnams shin tu dgos pas :
rgyal po nyid dkor srung ba'i srung ma gang la mos pa'i lha 'dre de bdag gis dam la btags nas dkor srung ba la bzhag gsungs pas :
rgyal po'i zhal nas :
spyir yang bod ru bzhi 'di klus dbang byed :
khyad par du nga dang grogs po'ang yin :
mthu dang rdzu 'phrul yang che :
nor gter gyi bdag po'ang yin :
klu 'di dkor srung la bzhag par zhu :
zhes zhu ba phul lo :
de nas slob dpon dang rje 'bangs rnams mal gro gzi can gyi mtsho 'gram du byon nas :
chu gtor gzi phor gang bshams nas :
slob dpon gyis klu 'dul zhing dbang du sdud pa'i ting nge 'dzin la bzhugs nas :
zhabs g.yon pa'i mthe bong mtshor bcug nas :
lcags kyu'i phyag rgya bcas :
nA ga rA dza ang+ku sha dza :
zhes brjod pas :
mtsho 'ur gyis 'phyur nas byung ba'i nang du :
klu'i rgyal po 'khor dang bcas pa mgo thur du bstan nas mtsho yi steng du lhags so :
de nas slob dpon gyis khyed rnams ma gus pa'i tshul gyis mgo thur du bstan nas 'ongs pa ci yin gsungs pas :
klu'i rgyal po na re :
mi gus pa ma lags so :
bdag cag rnams tshul bzhin du 'ong na :
mthong ba dang :
reg pa dang :
kha rlangs la sogs pa'i dug yod pas :
slob dpon la ni gnod par mi nus te :
bka'i 'khor rnams la gnod par gyur na :
slob dpon gyi thugs khro bar 'gyur bas :
klu'i grong khyer rnams brlag par byed dogs so zhes zer ro :
'o na bsam yas kyi dkor srung ba'i srung ma gyis shig byas pas :
klu na re :
de ltar mi gsung bar zhu :
lnga brgya'i dus kyi tha ma la babs pa'i dus mi rnams dbul zhing phongs par gyur nas :
sa gnyan brko :
rdo gnyan rlog :
shing gnyan gcod :
nged klu'i rA dza rnams kyis ni slob dpon gyi bka' la mi 'da' ste :
nged kyi 'khor rnams kyis gnod pa skyel bar 'gyur ro :
zhes zhus pas :
rje btsan po'i zhal nas :
slob dpon chen po lags :
dkor srung byed pa'i khas blang du ma btub na :
nga'i nor gyi bang mdzod thams cad zad par gyur pas :
klu nor gyi bdag po yin pas :
nor gyi dngos grub cig gnang bar zhu :
zhes zhus pas :
slob dpon gyis klu'i rgyal po la gsungs pa :
'o na dkor srung mi byed na :
mnga' bdag gi dkor mdzod rnams nor gyis khongs shig byas pas :
klu na re :
slob dpon dang rgyal po la nor ni 'bul lo :
da ste zhag bdun nas dkor mdzod thams cad kha phyes la zhog cig :
rje 'bangs thams cad sgra skad ci grags kyang phyir ma blta zhig zer nas :
rgya mtsho'i klu thams cad med par gyur to :
de nas slob dpon dang rje 'bangs rnams tshur byon nas :
zhag bdun gyi nangs par dkor mdzod thams cad kha phye nas bzhag pas :
dang po na bun zhig gis bsam yas thibs se gang :
de nas sgra skad 'ur chom dpag tu med pa grags te :
pho brang dang gtsug lag khang thams cad 'dar bar gyur te :
rgyal po bred nas blon po gcig la blta bcug ste :
bsam yas kyi thang thams cad sbrul gyi ltem gyis gang nas 'dug zer nas :
kha khrag lhag ge shi bar gyur to :
de nas sgra yang chad na bun yang dengs par gyur nas :
slob dpon gyis rgyal po la dkor mdzod nang du gzigs shig gsungs pas :
rgyal po'i rin po che'i dkor mdzod brgya dang rtsa brgyad yod pa la :
dge ba'i las byas pas thams cad stong par gyur pa rnams :
sngon ji ltar yod pa bzhin gang bar gyur nas :
rje shin tu mnyes par gyur te :
e ma ho :
yid bzhin nor bu dgos 'dod 'byung ba'i gnas :
gdul byar gyur pa'i 'gro ba sems can rnams :
dbul zhing phongs pa'i sdug bsngal las grol mdzad :
sprul sku rin po che la phyag 'tshal bstod :
ces bstod do :
de nas rgyal pos slob dpon la zhus pa :
thams cad mkhyen pa sprul sku rin po che :
nga yi thugs dam dpal gyi bsam yas kyi :
dkor rnams srung ba'i chos skyong gang la bgyid :
kun mkhyen gu rus bdag la gsung bar zhu :
zhes zhus pas :
slob dpon gyis bka' stsal pa :
e ma rgyal po chen po lags :
dus kyang je ngan je ngan 'gro :
rje yi thugs dam bsam yas kyang :
bye mas khad kyis 'jig par 'gyur :
rgyal po'i snying du 'gong po zhugs :
rgyal po nang 'thab dme 'khrugs byed :
gtsug lag khang du 'thab ra byed :
sgyogs dang me rdos 'jig par 'gyur :
dbus dang mtha' 'dul skor rnams ni :
mi nag rnams kyis spyod par 'gyur :
chos 'khor mda' phub 'don par byed :
chos byed bstan pa 'jig par byed :
sngags pa gri ru gsod par byed :
rgyal po'i shul gyis mal mi thub :
chos gos 'og tu gri 'dzugs 'ong :
che btsan dug gis gsod par byed :
skye bo nang 'thab mtshon gyis gsod :
sngags pa nang 'thab mthu rgyas byed :
go la tshe 'thams byed pa dang :
so kha phyi sgos srung ba dang :
pha spun nang dme byed pa dang :
mtshon gyi skal pa dar bar 'ong :
chos byed bsnyen par mi byed cing :
zog po slu brid mkhan la brtsi :
gos ngan khyi thul rtsi zhwa gyon :
mtshon da \u0f74dbyug pa khyer ba dang :
chos ngan chad lta'i stong nyid ston :
chang gral chos gtam mang ba rnams :
bstan pa 'jig pa'i snga ltas yin :
de tshe gtsug lag dkor srung la :
dgra bla'i rgyal po pe kar dgos :
da lta hor gyi yul du yod :
rgyal pos dmag gi khrims gyis la :
b+ha ta hor gyi sgom gra bcom :
ka ca'i phyi ru 'brangs nas 'ong :
de tshe nga yis dkor srung 'chol :
zhes gsungs so :
de nas rgyal pos yul khrims kyi dmag khyer te :
b+ha ta hor gyi sgom gra bcom pas :
nor gyi phyi ru 'brangs nas byung ste :
rgyal po shing bya can zhes kyang bya :
bdud po yab rje nag po zhes kyang bya :
dgra bla'i rgyal po pe kar zhes kyang bya :
g.yas kyi ru 'dren dpa' bo stag chas brgya :
g.yon gyi ru 'dren dge slong dgra bcom brgya :
slad kyi rjes 'brang ban+de nag po brgya :
sngon gyi bshul sel bud med nag mo brgya :
phyi'i blon po skya krang skyi krang brgya :
nang gi blon po mon bu pu tra brgya :
sku'i skyo bsang 'brug seng stag seng brgya :
sprul pa yang sprul spra dang spre 'u brgya :
rma bya byi la brgya dang bcas te byon :
de nas slob dpon pad+mas bka' dang dam la btags nas :
pe kar gling du rten btsugs te :
dpal gyi bsam yas la sogs pa'i gtsug lag khang thams cad kyi dkor srung bcol lo :
de nas slob dpon pad+ma dang :
pa gor bai ro tsa na dang :
gnubs nam mkha'i snying po dang :
sba ye shes dbyangs la sogs pas :
bstan pa srung ba'i ngan sngags la :
lha ma srin sde brgyad kyi sgrub thabs la :
dkar po ging :
nag po bdud :
dmar po btsan :
srog gcod gnod sbyin :
bshan pa srin po :
nad gtong ma mo :
drag po gza':
gdug pa klu :
de rnams kyi rgyud dang sgrub thabs bsam gyis mi khyab pa zhig mdzad nas bsgyur ro :
khyad par du yang bstan pa srung ba la dpal mgon nag po :
dpal ldan lha mo nag mo :
sngags srung smug mthing la sogs pa'i rgyud dang sgrub thabs bsam gyis mi khyab pa zhig bsgyur ro :
lha ma srin sde brgyad kyi sna 'dren :
bshan pa pe kar :
ging chen srog bdag :
gtsang btsan rdo rje legs pa gsum yin pas :
rgyud dang sgrub thabs bsam gyis mi khyab pa zhig bsgyur ro :
steng na dbang byed pa la gza' gdong la sogs pa'i chu 'khyags ser ba'i las :
gnam lcags kyi thog :
sa 'og la dbang byed pa klu bdud la mdze nad sna tshogs gtang ba'i gtad :
de la sogs drag sngags dang ngan sngags bsam gyis mi khyab pa zhig bsgyur ro :
de nas bstan srung rnams rgyal po la gtad pa :
slob dpon pad+ma dang bai ro tsa na la sogs pa rnams kyis :
skal ldan bod kyi rje khri srong lde'u btsan la :
lo paN thugs kyi bcud bdud rtsi'i thigs pa zag pas :
gtad do gnyer du gtad :
chongs shig thugs la cho+ongs :
yang na snod dang ldan na rab :
yang na snying rje chen po 'bring :
tha ma zang zing nor la sbyin :
'di gsum dag dang mi ldan par :
gtad med ngan sngags spel gyur na :
gsang sngags bdag po bdag mo yis :
bka' yi chad pa gcod par byed :
rgyal po khyod kyi tshe bkums nas :
ngan song gsum du lhung 'gyur bas :
de bas rin chen srog ltar chongs :
zhes gsungs nas rgyal po la gnyer du gtad do :
de nas rje rab tu dgyes te :
rta mtshal lu bya gdong gis sna drangs :
rje'i 'og rta drug gser srab g.yu mthur seng ldeng gi sga bkra :
za 'og gi hor stan cho lo ris bris pa :
gser bre drug rje'i mgul rgyan g.yu mtsho ro 'od 'bar la sogs pa rnams :
slob dpon la phul nas phyag dang bskor ba byas pas :
slob dpon gyis rgyal po la :
sgyu ma'i nor la chags zhen med par 'bul ba ngo mtshar che :
phyag byed bzang lags gsungs pas :
rgyal po'i thugs dgongs la :
slob dpon grub thob yin kyang :
lho bal nas byon pas nor dad che bar snang snyam pas :
slob dpon gyis mkhyen nas :
rje thu ba bzed dang gsungs nas :
bye ma bre gsum dang rdel 'bru bre gang rje'i thu bar blugs nas :
dar cig zungs gsungs pas :
rjes thu ba ma thub shor ba dang :
bye ma rnams gser du song nas 'dug :
rdel 'bru rnams g.yu ru song nas 'dug go :
slob dpon gyi zhal nas :
rje'i sgrib pa sbyong ba dang :
bsod nams gsog pa'i phyir re zhig blangs par zad kyis :
nga la snang ba thams cad gser du yod :
nga la nor gyis dgos pa med pas rgyal po nyid rang ci dgar spyod cig :
ces gsungs nas rje nyid la gnang ngo :
rje rab tu gnong zhing 'gyod nas :
slob dpon chen po lags :
bdag mtha' 'khob kyi rgyal por song bas :
sgrib pa che bas the tshom zos pa lags :
gnong ngo 'gyod do sprul pa'i sku :
thugs rjes zungs shig bka' drin can :
dam tshig nyams pa skong thabs zhu :
zhes lus sa la brdabs :
phyag dbu thod bud bud btsal zhing :
spyan chab bton pas slob dpon gyi zhal nas :
rgyal po sems can lags pas rtog pa byung yang de la dam tshig nyams rgyu med :
nged cag rnal 'byor pa yin pas :
de la mi dga' bya ba med pas :
rje rang bshags pa lta sgom la gyis :
sems la rtog pa'i dri ma ma bzhag :
gtso ru dge bcu spyod :
mi dge bcu spongs :
ci byed chos dang bstun :
rgyal khrims chos kyis skyongs la sdig spyod blon po'i khar ma gtang :
chos kyi dgra the tshom yin pas the tshom med par nyams su longs :
zhes gsungs nas dam tshig khrus lung dang :
rdo rje sems dpa'i yi ge brgya pa :
he ru ka'i yi ge brgya pa :
de bzhin gshegs pa'i yi ge brgya pa :
de gsum sgrub thabs dang bcas pa :
dam tshig skong ba'i rgyun bshags dang bcas pa gnang ngo :
slob dpon pad+ma 'byung gnas kyi skyes rabs dri ma med pa las :
bstan pa bsrung ba'i phyir dkor srung dang ngan sngags thams cad bsgyur zhing :
dam tshig skong thabs bstan pa'i le'u ste nyi shu pa'o :[    ]:de nas slob dpon pad+ma 'byung gnas kyis :
rgyal po la bka' stsal pa :
bdag 'dra pad+ma 'byung gnas dang :
bai ro tsa na nam mkha'i snying po dang :
a tsa ra ye shes la sogs pa rnams kyis :
rgyal po khyod kyi rgyal khrims srung ba'i phyir :
ngan sngags bsgyur pa ni :
o rgyan skad dang :
rgya gar skad dang :
sing+ga'i skad dang :
me ru tse'i skad dang :
bal po'i skad dang :
za hor gyi skad dang :
hA shang gi skad dang :
zangs gling gi skad dang :
gser gling gi skad dang :
b+hai ta'i skad dang :
kha che'i skad dang :
mkha' 'gro'i brda skad dang :
gnod sbyin srin po'i 'dre skad dang :
'khrul 'khor sgra ru bsdebs nas ngan sngags dang drag sngags thams cad bsgyur to :
b+ha ta hor gyi yul nas chos skyong pe kar spyan drangs nas :
bsam yas dkor srung bar bya ba'i phyir gnyer du gtad par byas so :
tshe gcig sangs rgyas dam chos mang po ni :
mnga' bdag rgyal po'i don du bsgyur nas yod :
'on kyang rgyal po g.yeng ba che ba'i phyir :
nyams su mi len las kyi 'phro bzhag nas :
skye ba bcu bdun brgyud pa'i tha ma la :
rgyal po nyid dang 'phrad kyis gter du sba :
bstan pa srung ba'i ngan sngags thams cad kyang :
skal ldan 'ga' la gter kha 'bab par 'gyur :
de yang glang lug khyi 'brug gshed bzhi'i lo :
bya sprel dbang gi lo pa rnams la ni :
las kyi 'phro yod bton kyang srog mi 'chad :
de bzhi ma yin gter gyi thon dbang med :
gal te thon kyang myur du 'chi bar 'gyur :
da lta rgyal khrims gnyan pas srog ser gtad mi dgos :
dus ngan 'byung tshe dgos pas gter du sbas :
de yang gter kha sbas lugs ni :
dbu rtse rim gsum gyi gter mdzod re re ru :
rgyal po'i bla gter re re sbas so :
chos kyi gter mdzod yin :
jo mo gsum gyis bzhengs pa yi :
bu tshab gser khang gling :
khams gsum zangs khang gling :
dge rgyas bye ma'i gling :
khyad par gyi gling gsum du bla gter re re sbas :
yak+sha ltag 'og tu gter kha re re sbas :
gling chen bzhi dang gling phran brgyad la gter kha re re sbas :
pe kar gyi gling mgon khang bzhi ru mthu gter re re sbas :
phyogs bzhi'i mchod rten bzhir dkar po chos gter :
nag po mthu gter :
dmar po bzo gter :
ser po sman gyi gter rnams sbas :
mchims phu'i dben gnas su :
slob dpon thugs gter chen po sbas :
lho skyer chu'i lha khang du :
rgyud 'dod pa kun 'byung dang sde snod kun 'dus sbas :
bum thang rtsis lung du sems phyogs thams cad sbas :
bum thang dge gnas su :
ma mo 'dus pa dang mo rgyud thams cad sbas :
gcad pra dun rtse'i lha khang du :
gshin rje dmar nag dang ngan sngags thams cad sbas :
byang pra dun rtse dang skyor dun rtse ru :
ngan sngags brgya dang rtsa brgyad sbas :
g.yas ru gtsang 'gram du :
chos sman rtsis dang rin po che gsum sbas :
rtsis kyi lha khang du rgyud lung man ngag sbas :
khams kyi klong thang sgron ma ru :
lha mo'i rgyud lung bcu gsum dang spu gri rnams sbas :
shar sgam po'i lha chu mkhar gyi lha khang du :
mthu dang rdzu 'phrul ngan sngags sbas :
g.yu ru khra 'brug tu ngan sngags bcu gsum sbas :
lho brag kho mthing du :
bde gshegs 'dus pa dang mdos dang ma mo'i sgrub thabs rnams sbas :
stag tshang seng ge'i phug tu :
mngon par 'tshang rgya ba'i chos skor sbas :
mon kha ne'u ring du spyi ti yo ga dang :
spu gri reg chod rnam bzhi sbas :
bsgrags kyi yang rdzong du :
phur pa dang gshin rje thams cad sbas :
dpal lho brag rdzong dang stag tshang seng ge phug tu :
drag sngags brgya dang ngan sngags sum cu sbas :
phu la rdzong phug tu :
bse+e mo bzhi'i ngan sngags dang gsang ba'i ngan sngags dang gsang ba'i phur pa gcig sbas :
brag srin po'i sbar rjes su :
mkha' 'gro ma'i gsang gter sbas :
phug ring gnam skas su bla ma'i thugs gter sbas :
mkha' ri gangs brag la :
sgrub skor sman yig sbas :
yang phug ring mo ru :
klu bdud spu gri sbas :
gtsang gi phug mo che ru :
gshin rje tshe bdag dang :
cog brdung nyi shu rtsa gcig sbas :
shul la brag mo'i 'phrang du :
ging bdud btsan gsum sbas :
gzhan yang ri brag gnyan po thams cad du :
gter phran brgya dang rtsa brgyad sbas :
las can re re'i don du smon lam btab nas bzhag :
gter 'di rnams 'byung ba'i dus su :
zas ngan lci ba za zhing gos ngan re ba gyon :
chos 'khor thams cad bcom zhing dben gnas thams cad sreg :
bka' la nyo tshong byed cing mi bsad stong du 'jal :
las su dme 'khrugs byed cing lus la lcags slog gyon :
dge bshes dmag dpon byed cing dge slong gri ru gsod :
dgon gnas 'thab ra byed cing dben gnas grong dkyil byed :
sngags pa nang rgyas byed cing zas ngan dug sbyor byed :
gtso bos mna' za byed cing dpa' bo gri khar gsod :
bod rnams khrab rgyun chad pa bzhin du sil bur 'gro :
pha dang bu gnyis 'thab cing pha spun nang dme byed :
dgra bla bdud btsan 'bod cing ar pas lam 'phrang srung :
khyo ga'i snying du 'gong po zhugs :
bud med snying du bsen mo zhugs :
byis pa'i snying du the'u rang zhugs :
thams cad bdud kyi dbang du 'gyur :
lha srin sde brgyad 'khrugs nas ni :
nad dang mu ge'i bskal pa 'byung :
de'i dus su mi thub rnam gsum 'byung :
sa yis gter mi thub ste :
chos gter dang nor gter thams cad kha 'byed :
gser dngul rin po che'i kha 'byed :
chos skyong la gtad pa'i dkor mi thub ste :
dkon mchog nor la rku 'phrog byed :
ban+des bsgrub chos mi thub ste :
rang gis bsgrub mi thub par gzhan la nor phyir btsong :
rang nyams len med par grags 'dod gzhan la bshad :
dus de 'dra byung tsam na :
nga'i chos dang gdams ngag rnams :
rgyal po nyid dang 'phrad par 'gyur :
de yang mnga' bdag rgyal po nyid skye ba bcu drug brgyud pa'i tha ma la :
'di nas lho nub mtshams su gtam shul zhes pa :
lung pa rta ro dmar po kha phyes pa 'dra bar :
lo ni 'brug lo pa :
rigs bzang zhing kun gyis bkur ba'i gnas su gyur pa :
shes rab che la snying rje che ba :
brtson 'grus che zhing bsgrub la brtson pa :
dam tshig gtsang zhing brnab sems chung ba :
khong yangs shing kha nyung ba :
ngang rgyud ring la gzhan la sgro skur mi 'debs pa :
rig pa myur zhing yid gzhungs pa :
sha lo dkar la ngang ring ba :
skyes bu de lta bu zhig tu skyes nas :
rgyal po nyid la da lta ngas gdams pa'i chos thams cad dang 'phrad nas :
skye ba de la 'tshang rgya bar 'gyur ro :
rgyal po nyid kyis bai ro tsa na dang :
gnubs nam mkha'i snying po dang :
lo tsA ba rnams theb re spyugs pa'i dam tshig nyams pa'i sel zhugs pa'i skyon gyis :
chos la mi rnams yid mi ches pas :
chos 'brel gang che ba rnams snang ba theb re ldog tu 'ong :
de'i don gyis bla ma dkon mchog dang slob dpon la bshags sbyong mang du gyis :
de'i dus su nga'i bka' bzhin byed na :
yul gyi snying po chos dbyings zungs la pha yul spongs :
gnas kyi snying po nags khrod dgon pa brten la khang khyim spongs :
sgom pa'i snying po chos nyid stong gsal sgoms la dgon pa brten :
khang pa'i snying po chos dbyings rgya chad med par sdod :
shes bya'i snying po shes bzhin dran pas zungs la dge sbyor 'bad la gyis :
mdzod kyi snying po kun gzhi byang chub sems la sku gsum nor rdzas sogs :
bsod nams kyi snying po lus ngag yid gsum tha mal du ma sdod par lha chos gyis :
gros kyi snying po bde gshegs bla ma'i bka' lung la dris :
pha yi snying po snying rje kun tu bzang po khur la 'gro la snying rjes zungs :
ma yi snying po byams pa kun tu bzang mo khur la 'gro ba bu bzhin skyongs :
chung ma'i snying po ting 'dzin stong gsal yengs med sgoms la mi 'bral rtag tu 'grogs :
bu yi snying po bde gshegs rigs lngar bskyed la skyed rdzogs ting 'dzin sgoms :
nor gyi snying po bde gshegs dpe cha bris la lta rtog sems la thongs :
zhing gi snying po dad pa'i zhing sa skyed la chos dang mthun pa'i las gyis :
'khor gyi snying po mkha' 'gro dam can brten la tshogs dang gtor ma phul :
zas kyi snying po chos nyid bdud rtsi skye ba med pa zo la ting 'dzin 'gyur med sgoms :
skom gyi snying po bla ma'i zhal gdams bdud rtsi btung la yang yang gsol ba thob :
gos kyi snying po dbang dang dam tshig nos la mtha' ru thon :
'du 'dzi'i snying po ting 'dzin spro bsdu gyis la rig pa'i rtsal ka sbyongs :
longs spyod snying po sgom sgrub gyis la chos spyod lam rim sgo gsum smin par gyis :
ltad mo'i snying po bskyed rdzogs rim par slobs la sgoms :
dgra bla'i snying po ye shes lha la rgyun chad med par mchod pa phul :
bla mchod snying po rdo rje slob dpon spyi bor sgoms la gsol ba thob :
las kyi snying po dpe cha bris la gang la gang 'dod byin :
me long snying po dam pa'i chos la ltos la gsol 'debs rem la gyis :
lha khang snying po rang lus dkyil 'khor sgoms la yi dam gsal bar gyis :
rgyan gyi snying po tshad med bzhi la sbyongs la 'gro don phyogs ris med par gyis :
chos kyi snying po rang sems chos nyid ma bcos stong gsal ngang du zhog :
dam tshig snying po rang sems rgyun chad med par ltos la sems nyid gtsang mar thon :
man ngag snying po rgyud la zol zog med par gyis la snyan brgyud gdams ngag sgoms :
dkyil 'khor snying po dgongs pa 'gyur med chos nyid ngang du zhog :
lta ba'i snying po chos sku 'gyur med ltos la rang ngo shes par gyis :
sgom gyi snying po yi dam skye med sgoms la chos nyid brtan par gyis :
spyod pa'i snying po blang dor med par spyod la chags zhen med par gyis :
'bras bu'i snying po sku gsum rang la gnas pas 'bras bu gzhan ma btsal :
de ltar byas na skye ba de'i 'og rol du :
bde ba can du sangs rgyas 'thob cing pad+ma'i sbubs las skye bar 'gyur :
zhes mnga' bdag la lung bstan to :
chos rnams gter du sbas nas mnga' bdag la lung bstan pas :
rgyal po shin tu mnyes nas mchod pa phul :
phyag btsal :
de nas slob dpon gyis mchims phur thugs dam la bzhugs so :
rgyal pos rgyal khrims chos khrims bskyangs so :
de ltar rgyal pos stag gi lo la bsam yas rmang bting nas :
rta'i lo la bsam yas 'byongs :
lug gi lo la chos rnams bsgyur :
lnga bcu rtsa drug glang gi lo la 'da' dus yin pa la :
sku yi rim gro byas pas lo bcu gsum bsring bar nus so :
de nas drug cu rtsa dgu stag gi lo la rgyal po dgung du gshegs te :
sku rtsal mi rabs med par blon 'bangs rnams la bka' chems rgyas par bzhag nas 'jam dbyangs kyi thugs kar thim pa lags so :
slob dpon pad+ma 'byung gnas kyi skyes rabs dri ma med pa las :
chos dang gdams ngag rnams gter du sbas shing rgyal po la lung bstan pa'i le'u ste nyer gcig pa'o :[    ]:de nas rgyal bu mu tig btsan po zhes bya ba rgyal por mnga' gsol nas :
yab rgyal po'i bka' khrims ji lta bar bskyangs :
slob dpon pad+ma'i zhabs spyi bor blangs te :
za 'og gi 'bol bting spyang dkar gyi slog pa la gsol nas :
rgun chang dang 'bras chang gi skyems drangs :
spyan gzigs sna tshogs pa'i zas drangs :
rin po che dngul gyi maN+Dal gser g.yu'i phra bkod pa phul nas :
dbang dang gdams ngag bcas pa zhus :
slob dpon nyid kyis rgyal bu la :
bcom ldan 'das rgyal ba zhi khro'i dkyil 'khor du dbang bskur :
zhi khro sbrags ma'i gdams ngag gnang nas smin grol rdzogs par mdzad do :
de nas slob dpon bo d+hi satwa yang byang chub gling du sprul pa'i dkyil 'khor bsdus nas :
slob dpon dang rgyal bu gnyis kyis dar zab tu dril nas :
tsan+dan gyi ke'u tshang gi logs la :
gser g.yus rgyas btab nas :
mchod pa'i rten byas te bzhugs so :
de nas slob dpon pad+ma'i zhal nas :
bdag 'dra pad+ma 'byung gnas 'di :
bsod nams bsags pas u rgyan yul du skyes :
sum stong drug brgya rgya gar yul du bsdad :
las kyis bdas pas bod yul dbus su phyin :
lnga bcu rtsa gcig kha ba can 'dir bsdad :
smon lam stobs kyis rgyal po'i bla mchod byas :
stag gi lo la bsam yas rmang bting nas :
rta'i lo la thugs dam bsam yas 'grub :
chos kyi rgyal po'i thugs dgongs rdzogs par byas :
glang lor rgyal po lnga bcu rtsa drug bzhes :
de la rgyal po 'da' dus yin pa la :
sku yi rim gros bcu gsum sku tshe bsrings :
drug cu rtsa dgu stag gi lo la gshegs :
mu tig btsan po rgyal sar dbang bskur nas :
ngas kyang dbang bskur gdams ngag rdzogs par gnang :
rgyal po yab kyi bka' khrims ji lta bar :
rje 'bangs rnams kyis rgyal srid dar bar skyong :
bla yi mchod gnas bo d+hi satwa yang :
byang chub gling du sprul pa'i dkyil 'khor bsdus :
da ni bdag kyang 'di ru mi sdod de :
sgrub pa'i gnas shig btsal nas dge sbyor byed du 'gro :
zhes gsungs nas :
mchims phu'i yang dben du zla ba gsum dang zhag gsum dgongs pa mdzad :
bsgrags kyi yang rdzong du zla ba lnga dang zhag lnga bzhugs :
ti sgro brag dkar la zla ba bdun dang zhag bdun dgongs pa mdzad :
mon kha ne'u ring du zla ba gcig dang zhag bcu dgongs pa mdzad :
mon mtha' brag mtha' khra mo ru zla ba gsum dang zhag gsum dgongs pa mdzad :
mon gong brag phug tu zla ba gcig dang zhag bdun thugs dam mdzad :
mu tig shel gyi sba ma gangs su zla ba gcig dang zhag bcu thugs dam mdzad :
yar lung shel gyi brag phug tu zla ba gsum dang zhag gsum thugs dam mdzad :
rgyal gyi rtsib ri la zla ba gnyis dang zhag bzhi thugs dam mdzad :
ti se'i gangs la zla ba lnga dang zhag lnga thugs dam mdzad :
lho brag mkhar chur zla ba brgyad dang zhag brgyad thugs dam mdzad :
tsa ri tsa gong du zla ba bdun dang zhag bdun thugs dam mdzad :
dben gnas de rnams sgrub gnas su byin gyis brlabs :
bod yul thams cad zhabs kyis bcags nas :
phyi rabs skal ldan rnams la gter kha mang du sbas :
kha byang dang yang byang gnad kyi lde'u mig rnams so sor mang du sbas :
las can re re'i don du smon lam 'di skad btab :
las can gcig dang 'phrad par shog :
skal pa can gyis spyod par shog :
ces smon lam btab :
gter rgya :
gtad rgya :
sbas rgya :
zhes rim pa gsum gyis btab :
gtad do gnyer du gtad :
sbas so gter du sbas :
zab bo dam du chongs :
zhes gdams so :
de nas slob dpon pad+ma'i zhal nas :
dus phyi ma nga'i gter chos dang 'phrad pa rnams :
zhal chems 'di'ang sems la zhog cig gsungs :
dus phyi ma nga'i gter chos dang 'phrad pa'i las can rnams :
gdams ngag 'tsho ma shes na 'phral rkyen 'ong bas gsang thub par gyis shig :
man ngag ngom snga na gzhan gyis phrag dog dang brnab sems dang skur pa 'debs su 'ong bas sgrub pa la rtags thon par gyis shig :
khe grags dang 'phyor ches na gzhan gyis tshur la ngan 'ong bas mthu chos dang ldan par gyis shig :
dam tshig sa gzhi lta bur srungs shig :
dam tshig nyams na tshe 'dir bkra mi shis shing :
phyi ma dmyal bar 'gro ba yin :
lta ba nam mkha' ltar mtho bar gyis shig :
lta ba'i mtha' ma chod na gol sar 'gro'o :
sgom pa gser phur ltar thob cig :
sgom ma brtan na byed lo tsam gyis brtan pa mi 'thob :
spyod pa dpa' gding bcas par gyis shig :
tshul 'chos dang lo 'dod kyis gzhan mi thul lo :
man ngag gter ltar sbos shig :
spel drags na 'chal bas rtsis mi 'ong ngo :
sgom sgrub gang byed kyang man ngag bla ma la rtsad chod cig :
bla ma'i byin rlabs med na chos la byin rlabs mi 'byung ngo :
lta spyod rtsing na chos la bar chad 'ong bas :
lta ba kha 'byams su ma gtang zhig :
spyod pa bab chol du ma spyod cig :
chos kyi mtha' ni dam tshig dang snying rje la thug :
rang dam tshig gtsang mar gyis la gzhan snying rjes zungs shig :
chos rang gis bsgrubs rtags ma thon bar du gzhan la ma ster cig :
gzhan chos la yid mi ches pas rtsis mi 'ong ba yin no :
gdam pa dang chos dus gcig la ma sbyin :
chos tshar nas 'brel pa gcod du 'ong bas snod rtog cig :
gter gyi chos 'di shin tu zab pas :
gzobs la spyod cig :
de ltar byas na byin rlabs shugs las 'byung :
sangs rgyas rang las rnyed :
dgos 'dod thams cad mis ster :
bkur sti kun gyis byed :
'tsho ba lhas sbyor :
bsam pa yid bzhin du 'grub :
sangs rgyas kyi brgyud zin :
chos kyi don rtogs :
dge 'dun gyi sde tshugs :
bstan pa dar zhing rgyas par byed pa yin no :
de ltar ma byas par chos rang gis nyams su ma lon par :
gzhan la zas dang nor ngor bltas na :
sangs rgyas kyi bla 'tshong :
chos kyi rkang 'dren :
dge 'dun gyi ngan dpe :
sdig pa'i slob dpon :
dmyal ba'i gros mkhan :
rang don dmyal bar btang nas :
mi lus rin po che chud gson pa yin no :
nga yi gter chos shin tu gnyan pas rab tu 'tsho shes par gyis shig gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi sgrub gnas zhabs kyis bcags nas thugs kyi gter sgo bsdams pa dang :
zhal gdam gyi le'u ste nyer gnyis pa'o :[    ]:de nas slob dpon pad+ma 'byung gnas kyis :
srin yul lang+ka pU ri zhes dzam+bu'i gling sog ka'i yu ba la srin po yod la :
de yang o rgyan yul dang nye bar yod do :
srin po kha 'phyur nas srin pos mi gsod du 'ong bas :
rgya gar dang bal po bod la sogs thams cad 'joms par byed pas :
slob dpon gyis dzam+bu'i gling gi mi rnams la :
mi 'jigs pa'i sbyin pa gtang ba'i phyir :
srin po'i so kha srung bar dgongs nas :
dpal gyi bsam yas nas zangs mdog dpal ri'i rtser gshegs par dgongs pa na :
lha sras mu tig btsan po la sogs pa'i :
bod kyi rgyal po dang :
blon po dang :
rab byung btsun pa pho mo dang :
dge bshes dang :
sngags pa dang :
sgom chen dang :
rnal 'byor pa dang :
sman pa dang :
bri+is klog mkhan dang :
gtso bo dang :
bud med la sogs pa'i yon bdag pho mo dang :
bod 'bangs thams cad kyis bzhugs par zhus kyang ma gnang te :
bod la thugs mug skyes pa'i mgur 'di gsungs so :
na mo rat+na gu ru :
rje 'od dpag med dang spyan ras gzigs :
khyed thugs rjes 'gro ba kun la khyab :
bdag gdul byar byin gyis brlabs nas kyang :
'khor ba stongs par mdzad du gsol :
yang gson dang bod kyi rje 'bangs kun :
bdag o rgyan pad+ma 'byung gnas 'di :
sngon gyi las 'phros bod du 'ong :
rje rgyal po'i dgongs pa rdzogs par byas :
bod yul mun pas 'thums pa'i zhing khams su :
chos kyi nyi ma shar bar byas :
'gro kun bde legs gnyis la bkod :
bod kyi mnga' bdag dgung du gshegs :
da ni bod du mi 'dug ste :
bod kyi mi dang bdag ma mthun :
nga 'gro rgya gar yul du 'gro :
rgyal srid chos kyis mi skyong bar :
blon pos chos rgyal kha lo sgyur :
bod kyi rgyal blon rnams dang nga ma mthun :
sdig spyod rgyal po tsho la yi re mug :
nga 'gro rgya gar yul du 'gro :
'dul khrims gtsang mar mi srung bar :
lkog tu sha chang bud med bsten :
bod kyi rab byung rnams dang nga ma mthun :
tshul 'chos mkhan la yi re mug :
nga 'gro rgya gar yul du 'gro :
bka' bstan bcos gzhung bzhin mi 'chad par :
bslad ma'i chos kyis mi mgo bskor :
bod kyi ston pa rnams dang nga ma mthun :
bka' ras chod mkhan la yi re mug :
nga 'gro rgya gar yul du 'gro :
mnyam bzhag rjes thob mi bsre bar :
go ba tsam la nyams rtogs byed :
bod kyi sgom chen rnams dang nga ma mthun :
zhi gnas mkhan la yi re mug :
nga 'gro rgya gar yul du 'gro :
dam tshig gtsang mar mi srung bar :
theg chen gsang sngags bon du gyer :
bod kyi sngags pa rnams dang nga ma mthun :
dam nyams tsho la yi re mug :
nga 'gro rgya gar yul du 'gro :
chos lta sgom don dang mi ldan par :
kha lta 'ud kyis rang mgo skor :
bod kyi rnal 'byor rnams dang nga ma mthun :
tho co mkhan la yi re mug :
nga 'gro rgya gar yul du 'gro :
mi chos dang lha chos mi bsre bar :
blo ngan gyis bstan srid chu la bskur :
bod kyi gtso blon rnams dang nga ma mthun :
blo ngan 'dun nyes mkhan la yi re mug :
nga 'gro rgya gar yul du 'gro :
sbyin pa phyogs med mi gtong bar :
ser snas yi dwags skye rgyun gsog :
bod kyi yon bdag rnams dang nga ma mthun :
g.yo sgyu 'jur gegs mkhan la yi re mug :
nga 'gro rgya gar yul du 'gro :
dad pa dang snying rje mi sre bar :
kha dad kyis zog po'i phyi ru 'brang :
bod kyi nya ma rnams dang nga ma mthun :
byi mo mjug dad tsho la yi re mug :
nga 'gro rgya gar yul du 'gro :
khyed bod kyi bu slob ci bder bzhugs :
nga 'gro srin po'i yul du 'gro :
da phyin chad mjal ba'i smon lam 'debs :
zhes gsungs so :
de nas bod kyi bu slob rje 'bangs thams cad rang gis rang la yi chad nas :
snying khar 'tshangs :
gdo+ong mchi mas gang :
khong yus kyis brnangs te :
thams cad kyis phyag gyang 'gyel thabs su 'tshal :
zhabs spyi bor blangs nas :
na bza' la 'jus te zhus pa :
slob dpon chen po lags :
khyed rgya gar gyi yul du bzhud na :
phyi nang gi sgro 'dogs gcod rgyu ni mi mnga':
sngar yang rje'i sku ring la bka' drin che bar mdzad :
da dung bod kyi rje 'bangs rnams la thugs rjes bzung 'tshal :
cis kyang bzhugs par zhu :
zhes zhus pas :
slob dpon gyi nas :
bdag gis sngar yang rje'i ring la bstan pa dar zhing rgyas par byas :
khyed rjes 'jug gi rje 'bangs rnams kyang :
nged yon mchod kyi srol ka ji lta ba bzhin skyongs shig :
nga rgya gar du 'gro ba ni :
phyi nang gi sgro 'dogs gcod rgyu med kyang :
srin yul lang+ka pu ri nas srin po kha 'phyur bas :
de ma thul na :
dzam+bu'i gling gi mi rnams za bar byed pas :
de ngas 'dul ba'i dus la babs pas :
srin po 'dul du 'gro gsungs nas mgur 'di gsungs so :
rje byin gyis rlob pa'i bla ma dang :
dngos grub ster ba'i yi dam lha :
bar chad sel ba'i mkha' 'gro ma :
gsol ba 'debs so byin gyis rlobs :
o rgyan pad+ma 'byung gnas nga :
mtsho skyes pad+ma'i nang nas 'khrungs :
mngal gyi dri mas ma gos pa'i :
skye gnas khyad par 'phags pa lags :
dang po o rgyan zhing khams su :
in+d+ra bo d+hi'i rgyal bu byas :
rgyal srid dam pa'i chos la bsgyur :
bar du rgya gar yul phyogs su :
mkhas grub skyes mchog kun la gtugs :
thos bsam sgom la nan tan byas :
don rlung sems gnyis la rang dbang thob :
tha ma bod kyi yul du 'ongs :
'jig rten dregs pa thams cad btul :
mnga' bdag gi dgongs pa rdzogs par byas :
gdul bya smin grol mtha' ru phyin :
dus deng sang snyigs ma lnga yi dus :
rtsod ldan dus kyi tha ma la :
spyir khams gsum sems can thams cad kun :
ma nor lam la zhugs pa dkon :
log rtog bdud kyi dbang du gyur :
khyad par skye 'gro'i srog 'phrog cing :
rnam smin ngan song du khrid byed pa :
lho nub rnga yab gling phran na :
zhe sdang srin pos kha lo sgyur :
de 'dul nus kyi skyes bu nga las med :
nga rang lus rdo rje'i sku ru gyur :
yo ga tshe yi rig 'dzin brnyes :
ngag gsang sngags chos kyi grub pa thob :
mthu dang nus pa phun sum tshogs :
yid dus gsum sangs rgyas kyi dgongs pa rtogs :
don gnyis med kyi sems nyid mngon du gyur :
dus da ltar gyi 'gro drug sems can la :
mi 'jigs sbyin pa gtang ba'i phyir :
lho nub srin po 'dul du 'gro :
byams snying rje byang chub sems kyis ni :
log rtog sha za srin po rnams :
thabs kyis btul nas chos la bkod :
thams cad sangs rgyas kyi zhing khams su :
bde legs gnyis la bkod du 'gro :
khyed bod kyi rje 'bangs bu slob rnams :
yun du sku khams ci bder bzhugs :
nga skye 'chi med pa'i sku thob pas :
'das grongs dang 'pho 'gyur nga la med :
lus 'byung ba bzhi la dbang thob pas :
mi bde ba skyon gyi sdug bsngal med :
byams snying rje gnyis la dbang thob pas :
'gro don byed la skyo dub med :
chos rlung sems gnyis la dbang thob pas :
phrin las bzhi la thogs rdugs med :
khyed 'dir bzhugs rje 'bangs bu slob rnams :
dad gus mos pas gsol ba thob :
ngas kyang thugs rje'i lcags kyus bzung :
mos gus ltem rkyang ma shor cig :
nga dang yang yang mjal bar mchis :
zhes gsungs nas bzhugs par ma gnang bas :
rje 'bangs thams cad yus kyis brnangs te :
khong stong stong byed par gyur to :
slob dpon pad+ma 'byung gnas kyi skyes rabs dri ma med pa las :
slob dpon pad+ma lho nub tu bzhud par dgongs pa na :
bod kyi rje 'bangs rnams kyis bshol ba la ma gnang ba'i le'u ste nyer gsum pa'o :[    ]:de nas slob dpon pad+ma lho nub srin po 'dul ba la gshegs par dgongs pa'i tshe :
lha sras mu tig btsan po la sogs pa'i rgyal po rnams kyis zhus pa :
slob dpon bod du mi bzhugs rgya gar yul du gshegs dgongs na :
phyi rabs bod kyi rgyal po rnams kyis ci ltar bgyid :
zhes zhus pas :
bod kyi rgyal po rnams la gsungs pa :
bsod nams ldan pa'i bod kyi rgyal po rnams :
rgyal po'i rang bzhin 'bangs dang zla mi bya :
rgyal pos 'bangs kyi spyod pa bya ba min :
gzhung thub zo bzang rab tu brtan par gyis :
thugs ches nang byon bka' gros dri ba la :
dgos don thugs chod lhug par gsung bar gyis :
srid la gnod pa'i gros la gsan mi bya :
khro gtum mi bya zhi zhing dul bar bya :
gtsigs dang bya dga' blo gros mdzad kyang ni :
ha cang ma che ran tsam mdzad na legs :
blon po 'dod pa che zhing rig pa med :
srid kyi mkhar ni 'jig pa'i nyen che 'o :
rgyal kha blon gyis sgyur ba'i dus su ni :
dkor dang sdig la shin tu 'dzem par gyis :
rgyal srid nyams na rgyal po gya pa yin :
bsgyur bar ma sla snyan khung mthug par mdzod :
phyed tsam khong du bsad nas khong ba bskyed :
srid kyi mu mtha' ring bas gdod mchi'o :
btsun mo rnams dang bud med gzhan dag la :
'dod chags phyir na thugs la btags drags na :
nga khyod 'dres shing bzang ngan med par 'gro :
yid ches med pa'i mi la blo ma gtod :
legs par mi 'ong rang srog 'gums nyen yod :
phyi 'khor zhi bas skyongs la nang 'khor zas kyis skyongs :
phyogs ris bor la bka' nan mnyam mnyam mdzod :
gtsug lag khang dang lha khang mchod rten rnams :
bsod nams che ste tha ma sdig pa'i rgyu :
de bas sngar yod rnams la bkur sti mdzod :
dam chos bsgyur la zhu gtugs dag par mdzod :
lan cig dus na bka' la tshad mar 'dzin :
dkon mchog gsum la spyan ltar gces par mdzod :
theg pa'i chos la 'jug lugs re re ste :
kun gyi sgo nas 'bras bu thob mod kyang :
gsang sngags rdo rje theg pa dang du longs :
spra spro bzhugs gnas mang po phung ba'i nyen :
yod pas shin tu brtan cing brtag par mdzod :
mtha' mi lho bal rig shes med pa la :
yid ches ma mdzad slu ba'i nyen mchis so :
bang so bzhugs gnas ma spo chung ba'i nyen :
thugs khral ma mdzad brtan zhing lhun chags bzhugs :
btsun mo rnams kyang srid kyi gzhi yin pas :
khong yangs che zhing theg pa che bar mdzod :
zas la bzang zhing lag byad gtsang bar mdzod :
lus tshugs thub cing bca' ga 'thag par mdzod :
yengs la ma 'byams spyod lam thub par gyis :
smra lab ma mang ngag 'jam zhe la srings :
phyi 'khor nang 'khor bzang dang snyan pas skyongs :
lha sras lcam dral rnams kyang chos la tshud :
'dir btsun phyi mar lha mi'i mtho ris 'thob :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi rgyal po rnams kyi thugs la de ltar zhog :
ces gdams so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi rgyal po rnams la zhal chems su bzhag pa'i le'u ste nyer bzhi pa'o :
:de nas khri bzang yab lhag la sogs pa'i blon po rnams kyis slob dpon la zhus pa :
gu ru mi bzhugs rgya gar yul du gshegs dgongs na :
phyi rabs blon po rnams kyis ji ltar bgyi :
zhes zhus pas :
slob dpon gyis gsungs pa :
bod kyi rgyal po'i blon po byed pa rnams :
rje yi rim gro lus ngag gus par gyis :
nang gi khab so btsun mo'i zhabs tog gyis :
phyi yi chab srid chos dang mthun par skyongs :
'bangs kyi so tshis sha tsha brtse bar gyis :
blon po'i sku gnyer rje yi bka' blon gyis :
rgyal khams bde la bkod cing rgyal khrims btsan par gyis :
dkon mchog gsum gyi rten gzug theg chen chos grwa tshugs :
pho brang rgyal khams gzhung bzung so kha phyi la bstan :
byams sdang ngo shes legs nyes don rtogs pas :
snga gros mi zhan legs nyes sems par gyis :
phyis 'gyod mi phan thal zin bcos mi thub :
dang po bsams nas byas na phyi nas ma legs byung yang 'gyod pa med :
chos la gnas shing dang ba che la dkon mchog mchod na chos blon yin :
gros mkhan rig pa che la legs par brtag mkhas mdzangs blon yin :
dpa' la zon thub dgra bo thabs kyis 'dul na dpa' blon yin :
khong du zhe gnag med cing mdzangs shing srid thabs mkhas na 'phrul blon yin :
rgyal po'i rgyal srid legs nyes blon po bzang ngan yin :
legs par lta rtog thob la rgyal po'i rgyal srid skyongs :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
phyi rabs blon po rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon gyis blon po rnams la zhal chems su bzhag pa'i le'u ste nyer lnga pa'o :[    ]:de nas gnyags dz+nyA na ku mA ra la sogs pa'i bod kyi rab byung rnams kyis zhus pa :
gu ru mi bzhugs rgya gar yul du 'byon dgongs na :
phyi rabs bod kyi rab byung rnams kyis ci ltar bgyi zhus pas :
slob dpon gyis gsungs pa :
thar pa'i lam la gshegs pa'i phyi rabs btsun pa rnams :
mi chos nang nas bros te thar pa'i lam la zhugs :
pha ma gnyen bshes bor nas chags pa med par gyis :
skra bzhar ston pa'i chos gos gyon nas rab tu byung :
mkhan slob khrims dpang mdzad pa'i mkhas btsun la :
dge slong dge tshul sdom pa tshul khrims blang :
bslab pa'i rim pa nyes byas med par srungs :
bzhugs pa'i gnas dang lhung bzed bkru la sogs :
mkhan slob dge 'dun bgres kun zhabs tog dang :
maN+Dal chag chag byi dor legs par bya :
mchod pa thams cad yid 'ong legs par bkod :
srod dang tho rangs mi nyal dge sbyor bya :
dge ba chos spyod lam rim sna tshogs bya :
'dul khrims nyams pa'i bshags pa dus su bya :
bslab pa shes bzhin bzung la pham ltung med par bya :
dge 'dun sde gral sdod cing khyim pa'i sar mi sdod :
khyad par bud med ma sring yin kyang bsten mi bya :
kun gyi mchod gnas yin pas kha na ma tho spongs :
de ltar byas na 'dir bde phyi mar lam sna zin :
'khor ba spangs nas bud med btsun ma byas pa rnams :
las ngan skye ba dman pas mkhas btsun blos mi lcogs :
skyes pa'i 'khri ba chod la 'dul khrims gtsang mar srungs :
khyim pa'i sa la ma 'gro btsun ma'i sde la sdod :
nyan bshad slob gnyer bya zhing dge ba ci nus gsag :
kha ton bya zhing bskor ba phyag la nan tan skyed :
bslab pa'i khrims la g.yo sgyu tshul 'chos med par srungs :
btsun ma log na 'dir gshe phyi ma dmyal bar ltung :
de bas sems stobs skyed la tshul khrims dam par srungs :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi rab byung pho mo rnams kyi thugs la de ltar zhog :
slob dpon pad+ma'i skyes rabs dri ma med pa las :
slob dpon pad+mas bod kyi btsun pa pho mo rnams la zhal chems su bzhag pa'i le'u ste nyer drug pa'o :[    ]:de nas ska cog rnam gnyis la sogs bod kyi dge bshes ston pa rnams kyis zhus pa :
gu ru mi bzhugs rgya gar yul du gshegs dgongs na :
phyi rabs bod kyi dge bshes ston pa rnams kyis ci ltar bgyi zhus pas :
slob dpon gyis gsungs pa :
mkhas shing yon tan ldan pa'i bod kyi dge bshes rnams :
slob dpon mkhas grub ldan pa'i bla ma la :
'dri klog nyan dang bsam brjod legs par gyis :
sde snod gsum dang gsang sngags phyi nang ste :
theg pa'i chos rnams kun la mkhas par slobs :
shes bya rnams kyi yul kun sbyang ba'i phyir :
rig pa'i gnas lnga dag la mkhas par slobs :
mi gzhan bkur pa'i gnas gyur nas :
bsod nams 'du 'dzi byung ba'i tshe :
nga rgyal khengs sems phrag dog spongs :
rang mthong che ba'i las mi bya :
kha nas smra ba'i tshig rjes bslab :
kun dang mthun par chos bzhin spyod :
nga mkhas gzhan ni mi mkhas zhes :
kha na ma tho phrag dog spongs :
slob gnyer 'dod pa'i gang zag la :
ci dga' ci mos chos rnams slobs :
rang gi bla ma slob dpon la :
lus ngag yid gsum bkur sti gyis :
nor zas la sogs ci yod phul :
chos la ngoms skyen ma byed par :
mkhas pa rnams la 'dri zhing gtugs :
che bcos stong ldir ma che bar :
yon tan chos kyis gang bar gyis :
mched grogs rnams la 'gran sems spongs :
cung zad yon tan rnyed pa'i tshe :
khengs shing rang 'dod ma che bar :
gtsor ni kun la snying rjes zungs :
tshad med bzhi yi go cha bgos :
rang rgyud chos kyis ma dul na :
gzhan dag 'dul bar ga la nus :
mkhas nas rang rgyud dul bar gyis :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi dge bshes ston pa rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi dge bshes ston pa rnams la zhal chems su bzhag pa'i le'u ste nyer bdun pa'o :[    ]:de nas sangs rgyas ye shes la sogs pa'i bod kyi sngags pa rnams kyis zhus pa :
gu ru mi bzhugs rgya gar yul du gshegs dgongs na :
phyi rabs bod kyi sngags pa rnams kyis ci ltar bgyi zhus pas :
slob dpon gyis gsungs pa :
gsang sngags sgor zhugs bod kyi sngags pa rnams :
gsang sngags rtsa ba bla ma grub thob tshol :
gsang sngags chos sgo rim pa dbang gis phyes :
gsang sngags srog tu dam tshig gtsang mar srungs :
rdo rje slob dpon yan lag mgo ltar khur :
yi dam lha ni khog pa'i snying ltar chongs :
mkha' 'gro dam can lus kyi grib ltar bsten :
gsang sngags zab mo mig gi 'bru ltar btsa':
snying po zab mo khong gi dbugs ltar bgrang :
bskyed rdzogs zab mo lus dang srog ltar sgoms :
lta sgom spyod pa 'bras bu rlabs kyis bcad :
mi dge bcu spongs dge bcu dang du longs :
chos kyi phyir ni rang gi srog dang sdos :
gtso ru bsnyen sgrub dang du blang ba gces :
nya stong brgyad dang nyi shu gsum la ni :
tshogs dang gtor ma gtang zhing skong gsol bya :
gdol spyod ras chod mi bya slob dpon bzang la bsten :
'phrin las bon gyer mi bya gyer dang bsgom du bstun :
bsnyen sgrub 'phrin las rnam bzhi gzhung bzhin snyegs :
gsang sngags dag la yid gnyis the tshom spongs :
gsang sngags nor du mi btsong spel mi bya :
rang gis bsgrub na dngos grub ci bsam 'grub :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi sngags pa rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi sngags pa rnams la zhal chems su bzhag pa'i le'u ste nyer brgyad pa'o :[    ]:de nas zhang skye med rtogs grol la sogs bod kyi sgom chen rnams kyis zhus pa :
slob dpon mi bzhugs rgya gar yul du gshegs dgongs na :
phyi rabs bod kyi sgom chen rnams kyis ci ltar bgyi zhus pas :
slob dpon gyis gsungs pa :
ting 'dzin gtsor spyod bod kyi sgom chen rnams :
lta ba thag chod dgongs pa can la zhus :
sgom pa'i nyams len nyams rtogs can la nyon :
spyod pa'i bya ba mnyam gzhag rjes thob sres :
'bras bu sku gsum rang gsal rtogs par gyis :
gsal 'debs bka' dang rgyud lung man ngag ltar :
tshig la ma 'byams don la lta rtog thongs :
gdams ngag can gyi bla ma bzang por bsten :
sgom chen thos pa che na gol sa chung :
yid ches med par sgom pa'i tshul mi bcos :
the tshom bcad phyir grub thob rnams la gtugs :
mi shes bzhin du tshul 'chos las mi bya :
chos nyid mnyam pa'i don la gnas pa'i tshe :
bying rgod la sogs rkyen gyi khar mi gtang :
stong gsal ngang la nyin mtshan med par sgoms :
chos nyid don mthong rgyud la skyes pa'i tshe :
bde sdug gang byung dge sbyor grogs su sgyur :
chung ma byams kyang sgom chen g.yog mi bcol :
bud med slob ma zhabs tog che ba dang :
mos gus che yang zhabs 'dren rgyu yin pas :
'khor g.yog zhabs tog che yang rgyangs srings shig :
'du long bsod nams bar chod g.yab mo yin :
rang sems dpang du tshugs la yengs mi bya :
de 'dra'i sgom chen mi lus rgyal ba'i thugs :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi sgom chen rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
bod kyi sgom chen rnams la zhal chems su bzhag pa'i le'u ste nyer dgu pa'o :[    ]:de nas nyang 'khrul zhig la sogs pa'i bod kyi rnal 'byor pa rnams kyis slob dpon la zhus pa :
slob dpon mi bzhugs rgya gar yul du gshegs dgongs na :
phyi rabs bod kyi rnal 'byor pa rnams ci ltar bgyi zhes zhus pas :
slob dpon gyis gsungs pa :
lta sgom gding dang ldan pa'i bod kyi rnal 'byor pa rnams gson dang :
chos nyid ma bcos don gyi rnal 'byor pa :
rig pa'i ye shes rtogs phyir rnal 'byor pa :
rnal 'byor zhes pa ming du btags pa yin :
lta ba zhe 'dod med pas phyog ris khar mi btang :
sgom pa dmigs gtad med pas sems 'dzin khar mi btang :
spyod pa blang dor med pas ngar 'dzin khar mi btang :
'bras bu spang thob med pas der 'dzin khar mi btang :
dam tshig srung mtshams med pas zol zog khar mi btang :
chos la phyogs ris med pas grub mtha'i khar mi btang :
snang ba 'khrul pa yin no tha mal khar mi btang :
kha zas srog 'tsho yin no mu to'i khar mi btang :
nor rdzas sgyu ma yin no 'dod pa'i khar mi btang :
gos ni lhags skyob yin no 'phyor gos khar mi btang :
mnyam pa gnyis med yin no 'khor gyi khar mi btang :
rgyal khams phyogs med yin no pha yul khar mi btang :
phug stong sdod sa yin no dgon pa'i khar mi btang :
gcig pu rnal 'byor yin no 'dus pa'i khar mi btang :
chags med zhen med yin no 'dzin chags khar mi btang :
rang grol zhig po yin no zol zog khar mi btang :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi rnal 'byor rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi rnal 'byor pa rnams la zhal chems su bzhag pa'i le'u ste sum cu pa'o :[    ]:de nas myos rin chen grags la sogs pa'i bod kyi skye bo rnams kyis zhus pa :
slob dpon bod du mi bzhugs rgya gar yul du gshegs dgongs na :
phyi rabs bod kyi skye bo rnams kyis ji ltar bgyi zhus pas :
slob dpon gyis gsungs pa :
phyi rabs bod kyi skye bo rgas gzhon rnams :
rgyal po'i rgyal khrims gnyan par zungs :
rje yi bka' lung gnyan par zungs :
sgos spyod yal bar dor nas ni :
gtso bo'i spyi tshis srog tu ltos :
mna' ni gzan du mi bor zhing :
chad pa thams cad btsan par bya :
mang po rnams ni kha bsdus la :
ngan pa khyad du mi gsod par :
spyi gros byas na 'gyod pa med :
mdzangs pa rnams kyis 'dun gros gyis :
grwa gzungs thub la blo gtad bya :
bsam shes rnams kyis zhal lce chod :
dpa' bo rnams kyis dmag sna drongs :
mtshon cha rnams kyis dmag dpung skyed :
'khor g.yog rnams kyis mel tshe gyis :
bran 'bangs rnams ni rim par skos :
mis blo gtad na yid ma gcod :
skyes pa mdzangs par 'gyur bas na :
nor du srid dang gtam snyan sgrubs :
bu tsha chos la mkhas bslab na :
gtan gyi nor ni phyi phyir che :
ci byed las la bsam gzhig bya :
ma bsam byas na nyes pa mang :
gal te bcos su yod na ni :
de la mi dga' bya ci dgos :
gal te bcos su med na ni :
de la mi dga' byas ci phan :
dal bus phyin na gar yang sleb :
'jigs sar bskor na dgras mi phrog :
'jam por smras na sus kyang go :
zhal ta skad che kha phor go :
yun du bsrings na ci yang 'grub :
dang drags yun thung gra sha 'chad :
'di phyi'i don du lha chos gyis :
yun gyi srid du 'di ka bzang :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi skye bo rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi skye bo rnams la zhal chems su bzhag pa'i le'u ste so gcig pa'o :[    ]:de nas 'brom bza' byang chub ma la sogs pa'i bod kyi bud med rnams kyis zhus pa :
slob dpon bod du mi bzhugs rgya gar yul du gshegs dgongs na :
phyi rabs bod kyi bud med rnams kyis ji ltar bgyi zhes zhus pas :
slob dpon gyis gsungs pa :
srid kyi mtsho mo bud med rnams :
gnas kyi gzhi ma yin pas khyim gyi ga dar gyis :
srid kyi mtsho mo yin pas bu tsha chos la tshud :
lus kyi zla grogs yin pas khyo la bkur sti gyis :
khyo bzang snying dang 'dra bas ci zer khyog par gyis :
khyo ngan las 'phro yin pas rngan can snying ma ring :
gyos sgyug pha ma 'dra bas bkur sti phu dud gyis :
yab skud pha ming 'dra bas zas dang khrel gyis skyongs :
snyid mo 'grogs yun thung bas bkur la bzang bye gyis :
mis 'phya rang la len pas ci gtam 'dzum dang sbyor :
khro gtum nga rgyal che na su yang 'khor mi nyung :
snang ba dgra ru sdang bas rtag tu dang spro srings :
smra mang bud med lod pas 'jab 'jib ma mang mdzod :
pha ming bstod cing bkur nas khrel la bzang bar gyis :
bu khyo'i lam rgyags yin pas mgron la yang bar gyis :
'khor dang gnyen bshes zas kyis skyongs la gdung sems skyed :
nor la 'dzin pa ma che zas la yang bar gyis :
ngo 'dzum gsal po gyis la gtsang sbra che bar gyis :
nub mo nyal phyi nangs par sngar langs la :
dus kyi so nam brtson 'grus phyir ma bshol :
phyugs dang sgo khyi 'khor g.yog snying rjes sos :
ci yod dkar po dge ba'i phyogs su thongs :
tshe 'dir byin rlabs phyi ma bde ba 'thob :
pad+ma 'byung gnas bdag ni da 'gro bas :
da lta bzhugs dang slad nas 'byon pa yi :
bod kyi bud med rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi bud med rnams la zhal chems su bzhag pa'i le'u ste so gnyis pa'o :[    ]:de nas lo brgyad nyi khri 'bum la sogs pa'i bod kyi yon bdag rnams kyis zhus pa :
slob dpon mi bzhugs rgya gar yul du gshegs dgongs na :
phyi rabs bod kyi yon bdag rnams kyis ji ltar bgyi zhus pas :
slob dpon gyis gsungs pa :
chos la klog 'don byed pa'i yon bdag rnams :
mchod gnas rnams kyang bris klog legs par sbyongs :
bris mkhan rnams kyang dang po yi ge ni :
gzugs dang 'dogs ni legs par sbyongs :
dkar nag phyed ni mnyam pa dang :
lhag chad med la skyen par bris :
yon bdag khe grags med pa yis :
mchod gnas yon gyis mnyes par gyis :
dad pa'i sems kyis yon phul la :
zhe 'dod med par bzhes nas ni :
rdzogs pa'i byang chub thob pa'i rgyur :
mchod yon thun mong bsngos byas na :
gnyis ka bsod nams rdzogs par 'gyur :
yon bdag bsam pa ma dag cing :
mchod gnas 'dod pa ma bskangs na :
dge rtsar byas kyang sdig par 'gro :
klog 'don byed pa'i mchod gnas rnams :
dang po sgra skad byang bar slob :
bar du 'dren khungs sde dang sbyor :
tha ma tshig gi lhag chad bsal :
'don dus gzhan dang gtam ma smra :
lhag chad med par gus pas thon :
chos la lag g.yogs med pa dang :
thu yug 'gom yug ma gus spongs :
bdag nyid bstan pa'i bdag po yis :
chos kyi rnga chen sgrog pa'i tshe :
'gro ba rigs drug sems can rnams :
chos thos grol bar bsams nas bton :
thun mtshams la sogs 'jog pa'i tshe :
dge rtsa yon bdag mchod gnas kyis :
thun mong byang chub thob par bsngo :
yon bdag dad dang ldan pa yis :
mchod gnas mnyes pa'i 'du shes kyis :
zas skom la sogs bzang ba dang :
yon gyis mchod gnas mnyes par bya :
de ltar byas na yon mchod gnyis :
'dir bde phyi ma byang chub 'thob :
de ltar ma yin yon mchod gnyis :
tshar gyi grangs bzung yon gyi thang bcad na :
mkhas kyang mi phan yon bdag mgyogs la dga':
mkhas pa rnams kyis mi gzab bshur nas 'don :
mi mkhas rnams kyang thon skyen zin skyen byed :
yon bdag rnams kyis rgyags phog bkur sti med :
yon gyis bla mchod ma mnyes zhe 'khon song :
mchod gnas yon la brten nas sdig pa bsags :
yon bdag bsod nams 'dod kyang sdig pa 'phel :
de 'dra'i yon mchod dus kyi tha mar 'ong :
de ltar ma byed chos su ci 'gro gyis :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi yon mchod rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi yon mchod rnams la zhal chems su bzhag pa'i le'u ste so gsum pa'o :[    ]:de nas bla sman ne ru tse la sogs pa'i bod kyi sman pa rnams kyis zhus pa :
slob dpon bod du mi bzhugs rgya gar yul du gshegs dgongs na :
phyi rabs bod kyi sman pa rnams kyis ji ltar bgyi zhes zhus pas :
slob dpon gyis gsungs pa :
'tsho mdzad sman pa lha rje bla sman kun :
dang po sman gyi slob dpon mkhas pa'i rtsar :
lag len sman sbyor rma chings legs par slobs :
bar du slob dpon mnyes byas gdams ngag zhus :
tha ma nad pa bcos dus snying rje skyed :
rtsa chu phyi yul brtags la nad ngos zungs :
nad ngos mi zin sman sbyor byas pa yis :
sman du ma song dug tu song ba 'ong :
nad kyi ngos zin sman sbyor btang ba yis :
me yi gnyen por chu yis gsod dang 'dra :
dang po lag len ma byas sman pa'i nyams brod med :
bar du gdams ngag med pas nad kyi ngos ma zin :
tha ma sman bcos byas pas sman yang dug tu song :
de ni nad pa'i gshed ma mtshon cha thogs pa yin :
de ltar ma byed mkhas shing byang bar slobs :
mkhas pa rnams kyis snying rje byams sems skyongs :
nor gyi 'dod pa khong du bcug nas ni :
myur du bcos na sos kyang na ru bcug :
zas skom bzang ngan ngor blta skyen bul byed :
da lta 'tsho yang da rung na ru bcug :
sman rin rkang bla ha cang mi rigs phab :
nad pa sos kyang log 'tsho phyi mar lji :
byang chub sems dang snying rjes zin gyur nas :
'dod pa khong na med pas shes mthong bcos :
nad pa snying rje'i yul yin zug gzer gcag :
gtong rag sman rin ci byas bzang bzhes na :
phyi ma lha yi rgyal po bla med skye :
skye ba 'di la nad med bde skyid 'byung :
nad pa kun kyang srog 'don bla sman la :
zas skom longs spyod gus pas ci mnyes gyis :
sman rin gtong rag gces mi gces dang sbyor :
nad pas sman pa mgu bar ma byas na :
tshe 'dir khrel la phyi ma dmyal bar 'gro :
yang shi yang sos dmyal bar skye bar 'gyur :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
nad pa sman pa rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon gyis nad pa dang sman pa rnams la zhal chems su bzhag pa'i le'u ste so bzhi pa'o :
:de nas bai ro tsa na la sogs pa'i slob dpon slob ma rnams kyis zhus pa :
slob dpon mi bzhugs rgya gar yul du gshegs dgongs na :
phyi rabs bod kyi slob dpon rnams kyis ji ltar bgyi zhus pas :
slob dpon gyis gsungs pa :
bod kyi dpon slob chos 'brel byed pa rnams :
dang po slob dpon rnams kyang mkhas pa'i phul du phyin par slobs :
bar du bsgrub par brtson pas chos la rtags thon bya :
tha mar byang chub sems kyis 'gro don phyogs med gyis :
lta ba thag chod gding dang ldan pa dang :
dam tshig ma nyams pa la gzhi bzung nas :
dbang dang lung nod rim pa thob par bya :
ting 'dzin shes rab sbyor ba nyams su longs :
mthun 'jug thabs kyi spyod pa la dor gyis :
gsang sngags mtha' drug rdzogs nas slob dpon bya :
slob mas slob dpon btsal ba rnams kyis kyang :
slob dpon brtags la mkhas grub mtshan ldan btsal :
mnyes pa'i yon phul gus pas gdams ngag zhus :
thos bsam sgom gsum chos la nan tan skyed :
dbang dang lung nod rim pa rdzogs par zhus :
sgrub la brtson pas rang don mthar phyin bya :
grub rtags thon na gzhan don lhu ru longs :
slob dpon slob ma ma brtags snod med chos kyis 'brel :
slob mas slob dpon ma brtags bcud med chos 'brel byed :
chos kyi byin rlabs med pas bsgrubs kyang 'bras bu med :
gnyis ka dam tshig ma bsrungs bi'u sbrel g.yang la lhung :
dmyal ba rin gyis nyos pas thar pa thob dus med :
de ltar ma byed slob dpon slob ma rtog :
slob ma dad gus che la snying rjer ldan :
snang ba dag pas bla mar sangs rgyas blta :
gus pa'i sems ldan khengs dang nga rgyal med :
gtong phod che la brtson 'grus phyi bshol med :
de 'dra'i bu la gdams ngag rdzogs par slobs :
kha 'jam thabs kyis chos 'dod gdong ltas byed :
nga che nga btsan khengs pa'i nga rgyal byed :
sbyin gtang mi nus g.yo sgyu ngo dga' can :
snod med rnams la bstan na dam tshig nyams :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
slob dpon slob ma rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod kyi dpon slob chos 'brel byed pa rnams la zhal chems su bzhag pa'i le'u ste so lnga pa'o :[    ]:de nas slob dpon gyis phyi rabs bod kyi spyi mthun rnams la zhal chems su gsungs pa :
mtha' 'khob bod kyi rgyal blon rje 'bangs rnams :
snying rje phan sems chung ba gdong dmar srin po'i rigs :
khrel 'dzem ngo tsha chung ba spre'u pha yi rigs :
gdong sme zhe sdang che ba brag srin ma yi rigs :
yid blo chos la gnag pa nag po bdud kyi rigs :
nor la 'dod sred che ba byol song mi yi rigs :
dge ba ma spyad phyi ma ngan song gsum du ltung :
tshe la long med 'chi bas brjed ngas ma che zhig :
'dus pa 'bral ba yin no 'thab rtsod ma mang zhig :
bsags pa lus pa yin no nor dad ma che zhig :
chags na 'ching ba yin no zhen pa ma che zhig :
skyes pa 'chi ba yin no phyi ma dran par gyis :
sdig pas dmyal bar 'gro bas bzod glags ga la yod :
ser snas yi dwags skye bas bkres skom sdug bsngal yod :
chos med byol song yin pas khyod kyis shes par gyis :
mi tshe g.yar po yin no gar 'bor cha med do :
snang ba sgyu ma yin no mi rtag go bar gyis :
zas nor zil pa yin no nam 'bor cha med do :
'khor g.yog shul ka'i mgron po yin pas shes par gyis :
dgra sdang 'khrul pa yin pas 'khrul par go bar gyis :
gnyen 'brel 'khor ba'i 'brid mkhan yin pas cha yod gyis :
bu tsha lan chags snyeg mi yin pas shes par gyis :
mi tshe yengs pa'i gtam la zad pa'i mtha' med pas :
'chi bdag gshin rje'i nyul ma byung ba ma tshor ram :
gdong dmar srin po bod kyi mi rnams nga la nyon :
ngan song gsum gyi skyel ma dkon mchog gsum la tshol :
'di phyi'i brten sa bla ma yi dam mkha' 'gror gyis :
thar pa'i 'gro sa lta sgom spyod gsum nyams len gyis :
bod kyi lha skal thugs rje chen po lha ru zungs :
mi dge bcu spongs dge ba bcu po dang du longs :
de ltar byas na 'dir bde phyi ma je bder 'gro :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod 'bangs spyi mthun rnams kyi thugs la de ltar zhog :
ces gsungs so :
slob dpon pad+ma 'byung gnas kyi skyes rabs dri ma med pa las :
slob dpon pad+mas bod 'bangs spyi mthun rnams la zhal chems su bzhag pa'i le'u ste so drug pa'o :[    ]:de nas bod kyi rje 'bangs rnams kyis slob dpon la phyag dang bskor ba byas nas :
khyad par lha sras mu tig btsan pos zhus pa :
e ma ho :
sprul pa'i sku mchog slob dpon chen po lags :
bdag cag rnams ni bod mtha' 'khob kyi mi :
chos med glo mon gyi rigs su song :
las dge ba spyod pa'i mi med pa la :
snga ma'i rgyal po srong btsan sgam po thugs rje chen po'i sprul pa yin pas :
lha sa 'phrul snang ra mo che la sogs pa'i :
mtha' 'dul dang yang 'dul gyi gtsug lag khang brgya rtsa brgyad bzhengs :
rgya gar nas paN+Di ta mang po spyan drangs dam chos mang po bsgyur :
bod la shin tu bka' drin che bar mdzad :
de nas rgyal po khri srong lde'u btsan gyis :
slob dpon nyid la sogs pa'i rgya gar gyi paN+Di ta mang po spyan drangs :
dpal bsam yas la sogs pa'i gtsug lag khang mang du bzhengs :
chos khrims bcas nas bod bde ba la bkod pa bka' drin che :
da rgyal po ni dgung du gshegs :
slob dpon ni rgya gar yul du gshegs :
bod mun pa dang 'dra bar song nas :
thams cad skyabs mgon med par 'gro ste :
'di shin tu pham che bas :
byang chub sems dpa' spyan ras gzigs thugs rje chen po 'di :
bod kha ba can 'dir :
spyi mthun gyi lhar zhal gyis bzhes nas :
khong gis 'dul ba'i zhing khams su yin par gda' bas :
da slob dpon gyis thugs rje chen po'i gdams pas 'gro ba rigs drug gi sgo bcad nas :
rdzogs pa'i sangs rgyas kyi shul sar 'dren pa'i gdams pa zhig thugs la 'dogs par zhu 'tshal zhes zhus pas :
slob dpon gyis gsungs pa :
rje lha sras bod kyi rgyal blon rnams gson dang :
bod kha ba can gyi rgyal khams 'dir :
sngon yang dag par rdzogs pa'i sangs rgyas shAkya thub pa'i dus su zhabs kyis ma bcags :
gdul bya'i zhing yang med :
dud 'gro'i rgyal khams su yod :
de nas bcom ldan 'das sku yongs su mya ngan las 'da' kar :
byang chub sems dpa' spyan ras gzigs la lung bstan byin gyis brlabs :
spyan ras gzigs kyis thugs kyi sprul pa spre'u byang chub sems dpa' zhig bod du btang :
lha mo sgrol ma'i sprul pa brag srin mo zhig bod du btang ste :
de gnyis pha dang ma ru bsdebs pa dang :
pha ma de gnyis la phru gu byung nas :
gcig las gcig 'phel bas bod kyi mi rnams 'phel ba yin :
bod kyi pha spre'u yin pas :
kha sgrin la col chung :
ma brag srin mo yin pas snying rje chung zhing sdig la dga' bas chos la gnag pa yin :
'on kyang pha ma de gnyis thugs rje chen po dang sgrol ma gnyis kyi sprul pa yin te :
de gnyis min pas mi thul bas :
de la thugs rje chen po'i gdams pa zhus pa shin tu legs so :
ngas kyang thugs rje chen po spyan ras gzigs kyi gdams pa bshad par bya'o gsungs nas :
thugs rje chen po'i gdams pa thun mong dang khyad par gnyis su phye nas :
rgyud lung sgrub thabs las tshogs dang bcas pa rgyal blon rnams la gsungs so :
slob dpon pad+ma 'byung gnas kyi skyes rabs dri ma med pa las :
slob dpon la rgyal blon rje 'bangs rnams kyis byang chub sems dpa' spyan ras gzigs kyi gdams pa zhus pa'i le'u ste so bdun pa'o :[    ]:de nas slob dpon pad+ma 'byung gnas kyis :
bod kyi lha sras rgyal blon rnams la bka' stsal pa :
jo bo thugs rje chen po spyan ras gzigs 'di :
'gro ba rigs drug la thugs rjes rgyun mi 'chad par gzigs pa yin no :
thugs rje ni snying rje ste :
sems can la dmigs pa'i snying rje ni :
'gro ba rigs drug la mas bu gcig pu la snying brtse ba ltar :
thugs rjes 'gro ba rigs drug gi sems can rnams :
sdug bsngal gyis gdung ba la bzod thabs med par gzigs so :
chos la dmigs pa'i snying rje ni :
o+AM ma Ni pad+me hU~M:
zhes pa'i yi ge drug pa 'di :
A+oM gyis lha 'pho ltung gi sdug bsngal zhi bar byas nas bde ba 'thob :
mas lha ma yin 'thab rtsod kyi sdug bsngal zhi bar byas nas bde ba 'thob :
Nis mi brel phongs kyi sdug bsngal zhi bar byas nas bde ba 'thob :
pad kyis byol song glen lkug gi sdug bsngal zhi bar byas nas bde ba 'thob :
mes yi dwags bkres skom gyi sdug bsngal zhi bar byas nas bde ba 'thob :
hU~M gis dmyal ba tsha grang gi sdug bsngal zhi bar byas nas bde ba 'thob :
de yang rgyal pos gtso byas rnams dge bcu spyad pas mtho ris lha'i go 'phang 'thob ste :
lha'i go 'phang thob kyang sdug bsngal las ma 'das te :
lha tshe 'pho ba'i dus su ltung ba'i sdug bsngal 'byung ste :
lus la dri mi zhim pa bro :
lus kyi 'od 'chor :
ma rmos pa'i lo tog dang :
khrus kyi rdzing bu skam :
cang shes kyi rta dang 'dod 'jo'i ba yang stor :
mngon par shes pas lha'i bsod nams kyang zad :
ngan song du ltung ba mthong ba'i sdug bsngal bzod glags med pa de jo bo thugs rje chen po'i spyan gyis gzigs so :
khong khro dang phrag dog gtso bor byas nas rgyu mi dge bcu spyad pas :
lha ma yin du skye ste :
lha dang lha ma yin 'thab pa'i dus su :
lha bsod nams che bas lha ma yin pham pa mang ba ste :
mtshon cha'i 'khor los snad pa dang :
smas pa dang :
shi ba dang :
'drad pa dang :
lha ma yin dang nang 'thab pa dang :
rtsod pa dang sdug bsngal drag po bzod dka' ba dang :
tshe 'phos nas ngan song du ltung ba rang gis shes nas sdug bsngal shin tu che'o :
mi ru skyes kyang sdug bsngal las ma 'das te :
dang po skye ba'i sdug bsngal yang :
ma yi khong du gnas pa'i sdug bsngal la mas bteg tsa na g.yang la btegs pa dang 'dra ba :
ma 'grangs tsa na brag bar du bcar ba dang 'dra ba :
ma ldang tsa na rlung la 'phyar ba dang 'dra ba :
ma nyal tsa na ris mnan pa dang 'dra ba :
drag shul dang ldang dub byed tsa na lus po chad pa dang 'dra ba :
skyes tsa na 'tshubs la khad pags pa bshus pa dang 'dra ba :
bud tsa na tsher phung nang du bskyur ba dang 'dra ba :
mas blang tsa na byi'u phrug khras khyer ba dang 'dra ba'o :
de nas cher skyes te gzhon dar gyi dus su :
so nam las ka rtsol sgrub 'gro 'dug brel phongs la sogs sdug bsngal bsam gyis mi khyab bo :
rgas pa'i sdug bsngal ni lus 'byung ba zad pa dang :
bkrag mdangs shor :
dbang po nyams :
mig mi gsal :
rna ba 'on :
sna chu 'dzag :
so bud :
lce dig :
langs na mi thegs :
sdod na lus rdeb :
bu tsha dang mi'i snying du mi sdug :
rgas snyam pa'i sdug bsngal rang gis tshor :
'chi ba'i sdug bsngal gces par byas pa'i lus bor :
'dus pa'i grogs dang bral :
bu tsha dang 'khor g.yog phyi ru 'jog :
nor rdzas ci tsam yod kyang 'khyer dbang med :
lus rdo bzhin du bor :
sems rig pa 'di ngan song du 'khyams dgos pas sdug bsngal lo :
ma shi ba'i bar du yang :
med pa btsal gyis mi rnyed pa'i sdug bsngal ltogs shing thang chad :
yod pas 'tsho skyong mi thub pa'i sdug bsngal :
dgra mi thub kyi dogs pas khong nas me 'bar :
gnyen ma 'khyongs kyi dogs nas sems khral che :
bu mi sos dogs pa :
bu mo mi rdzongs kyi dogs pa :
so nam rgyun du byed pa la brel la thang chad pas sdug bsngal lo :
mi dge bcu spyad pas ngan song du song ste :
shin tu sdug bsngal las ma 'das so :
byol song du skyes pa rnams kyang sdug bsngal las ma 'das te :
mis bkol ba dang :
rmos rmo ba dang :
khal 'gel ba dang :
gsod pa dang :
bdag po med pa rnams kyang :
rngon pas ri dwags gsod pa dang :
nya pas nya rngon pa dang :
gcan zan gcig gis gcig gsod pa dang :
khyad par du mtha'i rgya mtsho la chang nang gi sbang ma tsam yod pa de :
gcig gis gcig gsod pa dang :
chung gis che ba gsod pa dang :
rta bong la sbrang bu 'dus pa ltar dang :
nying sha nying gis za ba dang :
de la sogs pa'i sdug bsngal bsam gyis mi khyab bo :
yi dwags su skyes pa rnams kyang sdug bsngal las ma 'das te :
zas lcags bsregs su mthong ba dang :
skom ni rnag khrag tu mthong ba dang :
ltor zas song bas lus sreg pa dang :
zas skom mi rnyed pa'i sdug bsngal dang :
rnyed kyang mgrin par mi shong ba dang :
shong yang lto ba mi khengs pa dang :
zas la za dbang med par srung ma yod pa dang :
zas rnyed kyang gzhan gyis 'phrog tu 'ong ba dang :
nam mkha' la rgyu ba'i yi dwags bya ba rang la rang dbang med pa mi la gnod pa skyel bar byed pa dang :
gshin dang bse rag bya ba rang nad gang gis shi ba de dang ma bral nas :
mi la nad des mnar 'jug pa dang :
brdung gtag gzhan gyis byas pas rang la sdug bsngal dpag tu med pa yod do :
sems can dmyal bar skyes pa rnams :
tsha grang gi sdug bsngal bsam gyis mi khyab ste :
tsha ba'i dmyal ba brgyad la yang sos bya ba zhag re la lan brgya brgya sos :
lan brgya brgya shi ba yod :
thig nag bya ba lus phyed du thig gdab nas dmyal dpon gyis sog les dra ba yod do :
bsdus 'joms bya ba na lcags kyi gtun khung du gtun bus brdung ba yod do :
ngu 'bod bya ba ske nas thag pa btags nas 'o dod 'bod pa yod do :
ngu 'bod chen po bya ba lcags kyi khang sgrom me 'bar bar bcug nas cho nges 'debs pa yod do :
tsha ba bya ba zangs rgya mkha' tshad du bcug nas 'tshod pa yod do :
rab tu tsha ba bya ba lcags kyi skam pas bzung nas sreg pa dang :
'tshod pa yod do :
mnar med bya ba las kyi rlung gis mnan pas sdug bsngal skad cig tsam yang bzod glags med do :
grang ba'i dmyal ba brgyad ni :
a chu bya ba 'khyags nas skad ngan shor ba dang :
chu bur can bya ba las kyi lhags pas chu bur thag thug 'byung ba dang :
chu bur brdol bya ba chu bur brdol nas chu ser 'babs pa dang :
so tham tham pa bya ba 'khyags nas so sgra tog tog pa dang :
ut+pal ltar gas pa bya ba 'khyags nas tshal pa bzhir gas pa dang :
ut+pal chen po ltar gas pa bya ba lus tshal pa brgyad du gas pa dang :
pad+ma ltar gas pa bya ba lus tshal pa bcu drug tu gas pa dang :
pad+ma chen po ltar gas pa bya ba 'khyags nas lus tshal pa sum cu rtsa gnyis su gas pa'o :[    ]:nyi tshe ba bya ba ni nyin mo sdug bsngal zhing mtshan mo 'chi ba :
nyin 'khor ba bya ba nyin mo lan brgya shi ba'o :
thun mong gi sdug bsngal ba bya ba me ma mur gyi 'obs la pus nub tsam du 'gro dgos pa dang :
ro myags kyi 'dam la 'gro dgos pa dang :
spu gri'i lam gyis sha rus gcod pa dang :
ral gri'i char pa 'bebs pa dang :
lcags kyi shal ma li bya ba lcags kyi thur ma sor bcu drug re yod pa'i ri la yar bshal mar bshal byed pa dang :
de la sogs pa'i dmyal ba'i sdug bsngal dpag tu med pa yod do :
de ltar 'gro drug sdug bsngal gyi rang bzhin las ma 'das pa de la :
jo bo thugs rje chen po 'phags pa spyan ras gzigs dbang phyug gi spyan gyis dus rgyun chad med par gzigs so :
dmigs pa med pa'i snying rje ni :
'gro drug 'khor ba'i sdug bsngal rgyun gcod par gzigs so :
A+oM ma Ni pad+me hU~M:
zhes pas :
A+oM gyis lhar skye ba'i g.yang sa bcad nas lha'i gnas stong :
mas lha ma yin du skye ba'i g.yang sa bcad nas lha ma yin gyi gnas stong :
Nis mir skye ba'i g.yang sa bcad nas mi'i gnas stong :
pad kyis byol song du skye ba'i g.yang sa bcad nas byol song gi gnas stong :
mes yi dwags su skye ba'i g.yang sa bcad nas yi dwags kyi gnas stong :
hU~M gis dmyal ba'i g.yang sa bcad nas dmyal ba'i gnas stong :
'gro drug gi gnas stong par byas nas :
'khor ba'i gnas stongs nas ka dag ste :
sangs rgyas kyi zhing du 'dren par byed nus pa ni :
thugs rje chen po'i yang snying yi ge drug pa yin no :
slob dpon pad+ma 'byung gnas kyi skyes rabs dri ma med pa las :
thugs rje chen pos snying rje gsum gyis rigs drug gi sems can la thugs rjes gzigs pa'i le'u ste so brgyad pa'o :[    ]:de nas slob dpon pad+mas bod kyi lha sras rje 'bangs rnams la gsungs pa :
kyai bod kyi lha sras rje 'bangs rnams gson cig :
A+oM ma Ni pad+me hU~M:
zhes pa ni :
thugs rje chen po'i yang snying yin pas :
'di lan gcig brjod pa'i bsod nams ni :
grangs kyis mi chod do :
ku mu da'i sa bon gcig las gyes pa bsam gyis mi khyab ste :
de bas kyang yi ge drug pa lan gcig brjod pa'i bsod nams 'phel che'o :
til gcig la yang mang po 'phel te :
de bas kyang yi ge drug pa lan gcig brjod pa'i bsod nams 'phel che'o :
ba tshwa can gyi rgya mtsho la chu bo bzhi la sogs pa'i chu bran grangs kyis mi langs pa 'babs te :
de bas kyang yi ge drug pa lan gcig bzlas pa'i bsod nams 'phel che'o :
yid bzhin nor bu rin po che la gsol ba btab na dgos 'dod thams cad 'byung ste :
de bas kyang yi ge drug pa lan gcig bzlas pa'i bsod nams 'phel che'o :
A+oM ma Ni pad+me hU~M:
lo bcu gnyis la char pa babs pa'i char 'bru'i grangs ni bgrang bar nus kyi :
yi ge drug pa lan gcig brjod pa'i bsod nams ni bgrang bar mi nus so :
gling bzhir btab pa'i 'bru thams cad ni bgrang bar nus kyi :
yi ge drug pa lan gcig brjod pa'i bsod nams ni bgrang bar mi nus so :
phyi'i rgya mtsho'i chu thams cad thigs pa re re nas bgrang bar nus kyi :
yi ge drug pa lan gcig brjod pa'i bsod nams ni bgrang bar mi nus so :
dud 'gro sems can lus yod do cog gi spu re re nas bgrang bar nus kyi :
yi ge drug pa lan gcig brjod pa'i bsod nams ni bgrang bar mi nus so :
A+oM ma Ni pad+me hU~M:
yi ge drug pa 'di thugs rje chen po'i yang snying yin pas :
rdo rje gnam lcags kyi ri bo dpag tshad brgyad khri bzhi stong yod pa la :
kA shi kA yi ras 'jam pos bskal pa re re la lan re phyis kyang zad par nus kyi :
yi ge drug pa lan gcig bgrang ba'i bsod nams ni zad par mi nus so :
dbus kyi ri bo mchog rab la srin bu me ru tses zos kyang zad par nus kyi :
yi ge drug pa lan gcig bzlas pa'i bsod nams ni zad par mi nus so :
chu bo gang+gA'i bye ma la :
byi'u ti to'i mchus gtor nas zad par nus kyi :
yi ge drug pa lan gcig bzlas pa'i bsod nams ni zad par mi nus so :
gling bzhi ri rab dang bcas pa'i sa skyi ser rlung gis gtor yang zad par nus kyi :
yi ge drug pa lan gcig bzlas pa'i bsod nams ni zad par mi nus so :
A+oM ma Ni pad+me hU~M:
'jig rten gyi khams thams cad sangs rgyas kyi ring bsrel gyis gang ba'i rin po che sna bdun las grub pa'i mchod rten byas te :
de la mchod pa rgyun mi 'chad par byas pa'i bsod nams ni bgrang bar nus kyi :
yi ge drug pa lan gcig bzlas pa'i bsod nams ni bgrang bar mi nus so :
'jig rten gyi khams kyi bye ma snyed dang mnyam pa thams cad ni sangs rgyas dang sangs rgyas kyi zhing khams su gyur pa la :
de la spos dang mar me dang byug pa dang zhabs bsil dang rol mo la sogs pa'i mchod pa rgyun mi 'chad par byas pa'i bsod nams kyi tshad ni bgrang bar nus kyi :
yi ge drug pa lan gcig bzlas pa'i bsod nams ni bgrang bar mi nus so :
A+oM ma Ni pad+me hU~M:
ces pa'i yi ge drug pa 'di 'phags pa spyan ras gzigs kyi thugs kyi yang snying yin pas :
zhag re la lan brgya rtsa brgyad re bzlas na ngan song gsum du mi skye ste :
skye ba phyi mar mi lus thob nas 'phags pa spyan ras gzigs kyi zhal mngon par mthong bar 'gyur ro :
lan nyi shu rtsa gcig rtag tu dag par bzlas na :
yid gzhungs par 'gyur ro :
thos pa 'dzin par 'gyur ro :
dbyangs snyan par 'gyur ro :
chos thams cad kyi don la mkhas par 'gyur ro :
zhag re la lan bdun bdun bzlas na sdig pa thams cad 'dag par 'gyur ro :
sgrib pa thams cad byang bar 'gyur ro :
tshe rabs gang dang gang du skyes kyang :
'phags pa spyan ras gzigs dang mi 'bral bar 'gyur ro :
mi gang dag nad gdon gyis gzir ba la :
'jig rten gyi rkyen zlog rim gro ci byas pa bas kyang yi ge drug pa'i bsod nams kyis bzlog pa che'o :
sman dpyad dang bcos ka ci byas pa bas kyang :
yi ge drug pa nad gdon la gnyen por che'o :
yi ge drug pa'i yon tan ni :
dus gsum gyi sangs rgyas kyis kyang brjod par mi nus tshad las 'das so :
de ci'i phyir zhe na :
byang chub sems dpa' 'phags pa spyan ras gzigs kyis 'gro drug la thugs rjes rgyun mi 'chad par gzigs pa'i thugs kyi yang snying yin pas :
sems can thams cad 'khor ba las sgrol bar byed pa yin no :
phyi rabs rje 'bangs rnams :
yi dam thugs rje chen por zungs shig :
snying po yi ge drug pa zlos shig :
ngan song du 'gro ba'i dogs pa med do :
bod kha ba can gyi lha skal yin pas :
dad gus mos pa'i sgo nas gsol ba thob cig :
byin rlabs dngos grub 'byung gi :
yid gnyis dang the tshom ma byed cig :
chos 'di las zab pa dang :
myur ba ni dus gsum gyi sangs rgyas kyis ma gsungs te :
pad+ma 'byung gnas bdag gis mi shes so :
pad+ma 'byung gnas bdag ni da 'gro bas :
da ltar bzhugs dang slad nas 'byon pa yi :
bod kyi slob ma rje 'bangs kun gyi thugs la de ltar zhog :
ces gsungs so :
bod kyi rje 'bangs thams cad rab tu dga' nas :
phyag gyang 'gyel ba ltar 'tshal lo :
slob dpon pad+ma 'byung gnas kyi skyes rabs dri ma med pa las :
thugs rje chen po'i yi ge drug pa'i phan yon bshad pa'i le'u ste so dgu pa'o :[    ]:de nas slob dpon lho nub srin po'i kha gnon du gshegs pa la :
bod kyi rje 'bangs slob ma rnams kyis mang yul gyi la khar skyel thung byas nas :
phyag 'tshal ba'i dus su :
slob dpon nyi ma'i zer la chibs nas mgur gsungs pa :
rje bla ma yi dam mkha' 'gro gsum :
spyi gtsug rgyan du bzhugs su gso+ol :
bzhugs nas byin gyis brlab tu gsol :
yang gson dang bod kyi rje 'bangs rnams :
bdag u rgyan pad+ma 'byung gnas kyis :
'dzam gling 'jig rten 'di ru phyin :
bsdu ba rnam bzhi'i phrin las kyis :
gdul bya smin grol rdzogs par byas :
da ni rgya gar yul du 'gro :
'gro ba'i 'gro lugs 'di ltar lags :
nga smra bsam brjod 'das kyi rnal 'byor pa :
mtha' bral lta ba'i thang la 'gro :
lta ba'i thang la 'gro tsa na :
snang srid chos skur 'khyer nas 'gro :
nga snang stong 'od gsal rnal 'byor pa :
bde stong sgom pa'i thang la 'gro :
sgom pa'i thang la 'gro tsa na :
mnyam gzhag rjes thob med par 'gro :
nga snang ba rang grol gyi rnal 'byor pa :
shugs 'byung spyod pa'i thang la 'gro :
spyod pa'i thang la 'gro tsa na :
ro snyoms blang dor med par 'gro :
nga ma bcos rang byung rnal 'byor pa :
lhun grub 'bras bu'i thang la 'gro :
'bras bu'i thang la 'gro tsa na :
re dogs gnyis dang bral nas 'gro :
yang gson dang bod kyi rje 'bangs rnams :
nga smra bsam brjod bral rnal 'byor pa :
mtha' bral lta ba'i la la 'gro :
lta ba'i la la 'gro tsa na :
nyin mtshan sgom du med par 'gro :
nga snang stong 'od gsal gyi rnal 'byor pa :
bde stong sgom pa'i la la 'gro :
sgom pa'i la la 'gro tsa na :
bying rgod gnyis dang bral nas 'gro :
nga snang ba rang grol gyi rnal 'byor pa :
shugs 'byung spyod pa'i la la 'gro :
spyod pa'i la la phyin tsa na :
thams cad mkhyen pa'i sa bon 'debs :
nga ma bcos rang byung rnal 'byor pa :
lhun grub 'bras bu'i la la 'gro :
'bras bu'i la la 'gro tsa na :
rtogs pa mngon gyur sangs rgyas lags :
yang gson dang bod kyi rje 'bangs rnams :
nga smra bsam brjod bral rnal 'byor pa :
mtha' bral lta ba'i thur du 'gro :
lta ba'i thur du 'gro tsa na :
chos nyid skye med kyi ngang la gnas :
nga snang ba 'od gsal gyi rnal 'byor pa :
bde stong sgom pa'i thur du 'gro :
sgom pa'i thur du 'gro tsa na :
sgom med yengs med kyi ngang la gnas :
nga snang ba rang grol gyi rnal 'byor pa :
shugs 'byung spyod pa'i thur du 'gro :
spyod pa'i thur du 'gro tsa na :
bder gshegs bka' lung bzhin du byed :
nga ma bcos rang byung rnal 'byor pa :
lhun grub 'bras bu'i thur du 'gro :
'bras bu'i thur du 'gro tsa na :
rang rgyud dag pa'i sangs rgyas lags :
yang gson dang bod kyi rje 'bangs rnams :
nga smra bsam brjod 'das rnal 'byor pa :
mtha' bral lta ba'i gnas su 'gro :
lta ba'i gnas su phyin tsa na :
'khor ba myang 'das kyi rang bzhin lags :
nga snang stong 'od gsal gyi rnal 'byor pa :
bde stong sgom pa'i gnas su 'gro :
sgom pa'i gnas su phyin tsa na :
rnam rtog ye shes kyi rang bzhin lags :
nga snang ba rang grol gyi rnal 'byor pa :
shugs 'byung spyod pa'i gnas su 'gro :
spyod pa'i gnas su phyin tsa na :
snang srid dkyil 'khor gyi rang bzhin lags :
nga ma bcos rang byung rnal 'byor pa :
lhun grub 'bras bu'i gnas su 'gro :
'bras bu'i gnas su phyin tsa na :
thams cad sangs rgyas kyi rang bzhin lags :
nga 'gro srin po'i yul du 'gro :
srin po'i yul du phyin tsa na :
mthu dang rdzu 'phrul ston pa lags :
nga 'gro srin po 'dul du 'gro :
thams cad bde la bkod du 'gro :
srin po chos la 'dzud du 'gro :
bod kyi mnga' bdag 'khor slob rnams :
yun du sku khams ci bder bzhugs :
nga skye med 'chi med kyi sku thob pas :
mi bde ba yi sdug bsngal med :
snying rje la rgyun chad med pa yis :
khyed dad gus mos pas gsol ba thob :
nga dang yang yang du mjal ste mchi :
de 'dra'i dgongs pa rtogs tsam na :
'khor ba spang du med pa yin :
myang 'das bsgrub tu med pa yin :
'khor 'das dbyer med chos kyi sku :
sangs rgyas dgongs pa de la zer :
don rtogs par gyis shig skal ldan kun :
slob dpon gyis de skad gsungs pas :
rje 'bangs thams cad ma dga' nas mchi ma phyung ngo :
slob dpon pad+ma 'byung gnas kyi skyes rabs dri ma med pa las :
slob dpon gyis phyag lan du mgur gsungs pa'i le'u ste bzhi bcu pa'o :[    ]:de nas rje 'bangs rnams phyag dang bskor ba byas nas :
nged kyang phyag phyir 'gro bar zhu zhes zhus pas :
slob dpon gyis rjes su bzung ba'i mgur 'di gsungs so :
sangs rgyas chos dang dge 'dun gsum :
skyabs gnas gsum la skyabs su mchi :
bla ma yi dam mkha' 'gro gsum :
rtsa ba gsum la gsol ba 'debs :
chos sku longs sku sprul sku gsum :
yang dag gsum gyis byin gyis rlobs :
nyon cig bod kyi rje 'bangs rnams :
chos dpe don mtshon pa'i glu zhig len :
bya rgod po gnam 'phang gcod pa de :
'dod pa'i dbang gis gzan la 'babs :
snyi la zin pa ma tshor ram :
seng dkar mo gangs la 'gying ba de :
'dod pa'i dbang gis gangs zur 'grim :
bu yug 'tshubs pa ma tshor ram :
lho tsan+dan nags kyi ri bkra de :
'dod pa'i dbang gis 'phrang la 'grim :
sa mda' phogs pa ma tshor ram :
nya mo chab la 'phyo ba de :
'dod pa'i dbang gis gzan la sdong :
rgya la zin pa ma tshor ram :
rang sems ye nas sangs rgyas la :
'dod pa'i dbang gis gzhan la btsal :
'khor bar 'khyams pa ma tshor ram :
mi lus rin chen thob dus 'dir :
'jig rten las la yengs yengs nas :
mi tshe zad pa ma tshor ram :
yang gson dang bod kyi rje 'bangs rnams :
mi mang po'i 'du 'dzi byung tsa na :
rang lus dgon pa'i gdams ngag bdog :
sems g.yeng ba spong na nga phyir 'dongs :
shes pa phyi ru shor tsa na :
snang ba lam khyer gyi gdams ngag bdog :
phyi snang zhen spong na nga phyir 'dongs :
nang dran pa sna tshogs skyes tsa na :
sprul sku thug phrad kyi gdams ngag bdog :
sems rnam rtog spong na nga phyir 'dongs :
sgom bying rgod rmugs pa byung tsa na :
gser 'gyur rtsi yi gdams ngag bdog :
sgom nus pa yod na nga phyir 'dongs :
mnyam gzhag rjes thob byung tsa na :
mun snang mar me'i gdams ngag bdog :
nyams ting 'dzin skyed na nga phyir 'dongs :
lus la zhen pa byung tsa na :
mgron khang zhen med kyi gdams ngag bdog :
pha yul spong na nga phyir 'dongs :
gzhan lus phyag rgya bsten tsa na :
pho nya lam khyer gyi gdams ngag bdog :
lam nye bar 'dod na nga phyir 'dongs :
rang lus thabs lam sgom tsa na :
btsan thabs bde drod kyi gdams ngag bdog :
don bde stong sgom na nga phyir 'dongs :
gti mug gnyid kyis non tsa na :
rmi lam 'od gsal gyi gdams ngag bdog :
nyon mongs lam du khyer na nga phyir 'dongs :
smin lam gyi dbang bzhi nod tsa na :
bum pa gang byo'i gdams ngag bdog :
rgyud smin par 'dod na nga phyir 'dongs :
dbyibs kyi rnal 'byor sgom tsa na :
rang lus dkyil 'khor gyi gdams ngag bdog :
lam bskyed rim sgom na nga phyir 'dongs :
mi skye bo'i ya ga byung tsa na :
brag cha sgra yi gdams ngag bdog :
mi khas 'jigs na nga phyir 'dongs :
sdang ba'i dgra dang 'phrad tsa na :
le lan bzod pa'i gdams ngag bdog :
zhe sdang dgra la 'jigs na nga phyir 'dongs :
nye du gnyen gyis gtses tsa na :
'khor ba rtsad gcod kyi gdams ngag bdog :
nye du gnyen la ma chags na nga phyir 'dongs :
bu slob yon bdag gis gces tsa na :
zhen chags rang grol gyi gdams ngag bdog :
bu slob yon bdag la ma chags na nga phyir 'dongs :
phyi 'dod yon lnga la zhen tsa na :
skyar mo nya khyer gyi gdams ngag bdog :
'jig rten bya ba la ma chags na nga phyir 'dongs :
lus 'byung bzhi'i nad kyis nyen tsa na :
sgyu lus ro snyoms kyi gdams ngag bdog :
lus na tshas 'jigs na nga phyir 'dongs :
'chi khar gnad gcod byung tsa na :
rig pa rten med kyi gdams ngag bdog :
bar dos 'jigs na nga phyir 'dongs :
'khor ba'i skye rgyun ma chod na :
'gro drug sgo 'gegs kyi gdams ngag bdog :
rigs drug g.yang sa gcod na nga phyir 'dongs :
dgongs sam rje 'bangs bu slob rnams :
dad pa gting nas ma skyes na :
nges shes ye shes mi 'char ro :
nges shes ye shes ma skyes na :
bla ma'i gdams ngag mi 'phrod do :
bla ma'i gdams ngag ma 'phrod na :
rang sems sangs rgyas mi mthong ngo :
dad dang mos pa gus pa yis :
bla ma'i gdams ngag nyams su longs :
nga skye shi gnyis dang bral ba lags :
'gro dang mi 'gro nga la med :
ye shes thugs rje rgyun chad med :
rang sems nor bu rin chen la :
bde sdug gi rtog pa nga la med :
spyi gtsug rgyan du sgom nus na :
nye ba dang ring ba nga la med :
rang lus rgyal ba'i dkyil 'khor la :
gdos pa dang bcas pa nga la med :
de ltar sems la mos gus gyis :
nga rdzu 'phrul stobs kyis 'gro ba la :
khyed gdos pa can gyis rjes mi sleb :
rtag tu gsol 'debs rems la gyis :
rgyun chad med par mjal bar mchis :
zhes gsungs te nyi zer la chibs nas yud kyis nam mkha' la 'phur nas :
lho nub mtshams nas zhal tshur 'gyu nas :
byams pa tshad med kyi 'od zer gyis gdul bya de dag phyir mi ldog pa'i sa la 'god par mdzad nas :
phyi nang gi mkha' 'gro ma sprin lta bus mchod pa'i rol mo'i sgra dang bcas nas lho nub rnga yab gling du gshegs so :
de nas bod kyi rje 'bangs rnams tshur log pa la :
slob dpon u rgyan yul du gshegs pa'i mya ngan gyis non te :
dper na rnga mong gis rnge'u stor ba'am :
mas bu gcig pu stor ba ltar mya ngan gyis non par gyur to :
de nas rje lha sras mu tig btsan pos blon 'bangs rnams bsdus te :
bka' stsal pa :
'o skol gyi rgyal po ni dgung du gshegs :
slob dpon ni srin po'i yul du gshegs :
da gzhan thabs med pas rje'i rnam thar rgyal srid gzhung ltar bskyang :
slob dpon gyi bka' bzhin du rgyal srid chos kyis bskyang :
rje 'bangs thams cad chos gang la gang mos thams cad nyams su longs gsungs pas :
'khor 'bangs rnams kyang :
rje'i bka' bzhin bsgrubs pa dang :
thams cad phyir mi ldog pa'i sa non te :
rig pa 'dzin pa'i 'bras bu thob par gyur to :
slob dpon pad+ma 'byung gnas kyi skyes rabs dri ma med pa las :
slob dpon pad+ma lho nub srin po 'dul du gshegs te :
phyag dang skyel len du mgur gsungs pa'i le'u ste zhe gcig pa'o :[    ]:slob dpon chen po pad+ma 'byung gnas kyi :
skyes rabs chos 'byung nor bu'i phreng ba 'di :
mi brjed gzungs thob jo mo mtsho rgyal gyis :
phyi rabs gdul bya dad pa skyed pa dang :
ma rig mun sel chos kyi spyan ldan phyir :
yi ger bkod nas rin chen gter du sbas :
skal ldan las 'phro can dang 'phrad par shog :
slob dpon pad+ma 'byung gnas kyi :
skyes rabs chen mo chos 'byung nor bu'i phreng ba zhes bya ba :
khyad par gyi gdams pa thun mong ma yin pa'o :[    ]:gter rgya :
sbas rgya :
zab rgya :
sa ma ya :
rgya rgya rgya :
slob dpon rin po che pad+ma 'byung gnas kyi skyes rabs nor bu'i phreng ba zhes bya ba /
mnga' bdag nyang ral pa can gyis gter nas gdan drangs pa'o ///
/
!
slob dpon rin po che pad+ma 'byung gnas kyi rnam thar gsol 'debs bzhugs so //
e ma ho /
rnam thar dri med yon tan kun rdzogs shing //
yid bzhin nor bu dbang gi rgyal po ltar //
byin rlabs dngos grub thams cad 'byung ba'i gnas //
u rgyan pad+ma bdag gis dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
thub dbang rgyal po shAkya'i bstan pa la //
mtha' yas sprul sku 'gro ba'i dpal du shar //
rmad byung ngo mtshar mtshan mchog brgyad dang ldan //
u rgyan pad+ma bdag gis dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
sprul sku'i 'byung gnas rgya gar nub phyogs su //
u rgyan dri med ko sha'i mtsho gling du //
mdangs ldan pad+ma'i snying por brdzus te 'khrungs //
skye gnas khyad 'phags u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
zhing khams khyad 'phags u rgyan pho brang du //
in+d+ra bo d+hi'i sras kyi skal pa mdzad //
mnga' ris thams cad byang chub lam la bkod //
chos kyi rgyal po u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang
skur byin gyis rlobs //
rgyal srid spangs nas dur khrod gnas su gshegs //
zhing skyong mkha' 'gro'i tshogs rnams dbang du bsdus //
ta na ga na'i sbyor sgrol spyod pa mdzad //
brtul zhugs rmad byung u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
za hor yul byon shAkya'i dge slong mdzad //
tshul khrims rnam dag bslab gsum rgyan gyis mdzes //
pha rol phyin pa bcu yi don dang ldan //
thar pa'i lam ston u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
'jam dpal bshes gnyen la sogs bla ma yi //
spyan sngar byon nas sgro 'dogs ma lus bcad //
thugs dam zhal gzigs mkhyen gnyis mngon du gyur //
shes rab blo ldan u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
ye shes mkha' 'gro dge slong kun dga' mos //
zhal du gsol nas gsang ba'i pad+mor bton //
phyi nang gsang ba'i dbang rnams rdzogs par bskur //
smin grol mthar phyin u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
bla mas lung bstan u rgyan la sogs pa'i //
dur khrod gnas su mkha' 'gros byin brlabs nas //
dngos grub mchog thob dgongs pa mngon du gyur //
mkha' 'gro'i dbang phyug u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
shar phyogs mA ra ti ka'i gnas mchog tu //
lha lcam man+dA ra ba yum dang bcas //
yab yum gnyis med tshe yi dngos grub thob //
skye 'chi gnyis spangs u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
rgyal po'i chad pas me la bsregs pa'i tshe //
mtsho chen pad+ma rgyas pa'i dbus nyid du //
dngos su bzhugs pas thams cad ngo mtshar skyes //
rlung sems dbang thob u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
u rgyan mkha' 'gro'i gling du spyod pa mdzad //
chu bo gyen bzlog nyi ma rtod la mnan //
rdzu 'phrul stag la chibs nas nam mkhar gshegs //
grub thob rgyal po u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
bsil ba tshal du brtul zhugs mdzad pa'i tshe //
phyi nang bka' srung thams cad dam la btags //
'jig rten dregs pa kun gyis srog snying phul //
ma rungs 'dul mdzad u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
na lan+d+ra ru chos kyi 'khor lo bskor //
bdud dang mu stegs thams cad tshar bcad nas //
zhi bde'i lam la bkod nas shAkya yi //
bstan pa rgyas mdzad u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
yang le shod du bde gshegs 'dus pa yi //
dkyil 'khor bzhengs nas sgrub pa mdzad pa'i tshe //
rgyal ba zhi khro'i lha tshogs zhal gzigs nas //
dngos grub mchog thob u rgyan dus 'drir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
mnga' bdag rgyal pos bod du spyan drangs tshe //
'jig rten dregs pa btul nas bsam yas bzhengs //
rgyu 'bras theg chen chos kyi sgron me spar //
bod khams mun sel u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
ti sgro bsgrags dang mchims phu la sogs par //
mtsho rgyal yum dang gsang spyod mdzad pa'i tshe //
snyan brgyud sku gsung thugs kyi gsang sgo phyes //
gdul bya smin grol u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
bod yul sgrub gnas gtsug lag khang rnams su //
dgongs pa mdzad nas dam chos gter du sbas //
snyigs ma lnga bdo'i gdul bya skyong bar mdzad //
ma 'ongs don mdzad u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
lnga brgya'i dus su khyed kyi gter chos dang //
'phrad pa'i skyes bu gang zag las can la //
dbang bskur lung bstan byin gyis brlab mdzad pa'i //
dngos grub mchog stsol u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs /
kha ba can du bstan pa rgyas par mdzad //
lho nub rnga yab gling phran yul du byon //
zhe sdang gdong dmar srin po'i kha gnon mdzad //
'gro ba'i dpal mgon u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
gdul bya smin grol mdzad nas mkha' spyod du //
gnas gsum mkha' 'gro'i sprin gyi tshogs dbus su //
gsang sngags dkyil 'khor kun gyi gtso bor bzhugs //
he ru ka dpal u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
dbang chen spre'u lo spre+el zla'i tshes bcu dang //
dus kyi rgyal po tshes bcu thams cad la //
sku gsung thugs kyi sprul pa sna tshogs kyis //
dad ldan skyong mdzad u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
'gro mgon khyed kyi mtshan mchog rin po che //
'gro ba gang gis mthong thos dran gyur kyang //
mi mthun rkyen dang bar chad kun zhi nas //
dgos 'dod re skong u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
'dzam gling bye ba phrag brgya'i zhing khams su //
u rgyan pad+ma bye ba phrag brgya'i sku //
gang la gang 'dul de la der ston pa'i //
'gro don rgyas mdzad u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
u rgyan pad+ma bla ma'i sku gcig la //
dus gsum sangs rgyas kun gyi bkod pa rdzogs //
rdo rje 'chang chen ngo bo nyid kyi sku //
rgyal sras mchog gtso u rgyan dus 'dir dran //
gsol ba 'debs so u rgyan rin po che //
bdag sogs 'gro la dbang skur byin gyis rlobs //
'gro ba'i mgon po u rgyan rin po che //
zhing khams gnas mchog gang na bzhugs gyur kyang //
thugs rje myur ma~Mldan pa'i lcags kyu yis //
bdag sogs khyed kyi gdul byar gyur pa rnams //
'khor ba'i chu bo che las bsgral nas kyang //
u rgyan mkha' spyod gnas su drang du gsol //
zhes pa 'di ni gter ston grub thob thams cad kyi rgyal po mnga' bdag nyang nyi ma 'od zer gyis mdzad pa'o ///
/
!
u rgyan rin po che'i rnam thar mdzad pa bcu gcig gi gsol 'debs byin rlabs sprin phung zhes bya ba bzhugs so //
gu ru d+he wa d+hA ki nI sid+d+hi hU~M/
gdod nas rnam dag 'od gsal bde ba can //
snang ba mtha' yas gang 'dul sprul pa'i sku //
rig 'dzin gtso bo pad+ma 'byung gnas kyi //
rnam thar mdzad pa rmad byung thams cad la //
blo dman bdag gis gdung ba'i nga ro yis //
'gro ba'i mgon la gsol 'debs bstod par bgyi //
zhing mchog pad+ma stong ldan bde ba can //
thog ma'i rgyal ba rigs bdag 'od dpag med //
spyan ras gzigs kyis sprul pa'i dus mkhyen nas //
mi 'gyur thugs las rdo rje hrIHyis mtshan //
mdangs ldan dri med ko Sha'i mtsho gling du //
lhums su zhugs par mdzad la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
u rgyan yul sogs 'dul ba'i dus mkhyen pas //
pad sdong mdzes las ya mtshan sku sprul nas //
lha yis rab bskul in+d+ra bo d+hi yi //
rgyal sras mdzad tshul bstan la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
pho brang rin chen gser khris spras pa'i steng //
'od zer sman sogs btsun mo lnga brgya yis //
lha bzhin mchod kyang chags med dor nas ni //
ldom bu'i tshul mdzad khyed la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
bdud blon bsgral nas dur khrod bsil ba yi //
tshal du byon nas mkha' 'gro'i gtso bo mdzad //
sbyor sgrol la sogs brtul zhugs mdzad pa yis //
dngos grub rnam gnyis thob la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
za hor yul du shAkya bo d+hi yis //
rab byung bsnyen rdzogs kun dga' mo yi drung //
dbang bzhi rdzogs nas sku bzhi'i rten 'brel bsgrigs //
rjes 'jug gzhan don dgongs la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
za hor rgyal khams 'dul ba'i dus mkhyen nas //
mA ra ti kar lha lcam man+dAr //
tshe lam bsten nas 'chi med rig 'dzin brnyes //
'phrin las rnam bzhi brnyes la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
rgyal pos bka' phab me yis bzhus la brten //
gzhan snang 'dul phyir mtsho dkyil pad+ma'i steng //
gzhon nu'i tshul mdzad yab yum gnyis med sbyor //
'byung ba'i gnod bral khyed la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can /
khyed ni dus gsum sangs rgyas mdzod 'dzin kyang //
ma 'ongs don du phyogs kyi slob dpon brgyad //
bsten pa'i tshul gyis rab 'byams bka' lung gsan //
rig 'dzin gtso bo khyed la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
gsang ba'i bdag dang mkha' 'gro'i gtso mo yis //
gtad rgya bkrol nas dus la babs dgongs tshe //
theg pa'i yang rtse bka' brgyad rdzogs chen gyis //
rig 'dzin brgyad sogs smin la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
shrI siM har a ti gsan tshul mdzad //
gsang sngags bka' gter rgyud sde'i dgongs pa bkrol //
ma 'ongs don du zab mo'i nyams len dril //
ston pa gnyis par mdzad la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
u rgyan yul du yab yum btsun mor bcas //
rang yul 'dul ba'i dus la babs dgongs nas //
u rgyan yul byon bdud blon mes bsregs pa'i //
thabs kyis gzhan snang 'dul la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
rdo rje gdan sogs rgya gar shar nub tu //
mu stegs tshar bcad bstan pa'i rgyal mtshan btsugs //
rtsod med seng ge'i nga ros bdud dpung 'joms //
chos 'khor bskor bar mdzad la gsol ba 'debs :
/gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
yang le shod sogs gnas chen nyi shu lngar //
sgrub pa'i tshul mdzad brtul zhugs spyod pa'i tshe //
sna tshogs rdzu 'phrul thabs kyis 'gro 'dul zhing //
bod yul byon par dgongs la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
smon lam dbang gis gangs can yul du byon //
lha srin dam btags sa gzhi byin gyis brlabs //
phyogs bzhi mtshams brgyad gdams pa'i gter gyis bkang //
rgyal po'i thugs dgongs rdzogs la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
bsam yas sa btul bstan pa'i rgyal mtshan btsugs //
mtha' dbus gtsug lag brgya dang rtsa brgyad bzhengs //
bstan pa mi nub mtha' rgyas dar bar mdzad //
dus gsum 'gran zla med la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
mchims phu'i gtsor byas sgrub gnas brgya rtsa brgyad //
zhabs bcags byin brlabs sgrub pa'i rkang btsugs shing //
ma 'ongs don du brtse ba'i zhal thems gnang //
rjes 'jug thugs rjes 'dzin la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
ye shes mtsho rgyal gsang ba'i dgyes sder bsten //
rig 'dzin brgyad la brgyud pa'i bka' babs gtad //
mu ne btsan po'i thugs bsrings chos srid bskyangs //
bka' drin mnyam med mdzad la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
dgung lo brgya dang bcu gcig bod du bzhugs //
thugs gter lnga dang zab gter nyer lnga dang //
bla gter brgya dang yongs su bye ba sbas //
rjes 'jug sku drin can la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
sprel lo sprel zla'i tshes bcur dngos 'byon gsungs //
zla re'i tshes bcu byung res gsol ba thob //
dam tshig dbang gis 'byon gsungs dbu bsnyung bzhes //
thugs rje rgyun chad med la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
'gro don gdul bya thugs dgongs rdzogs pa'i tshe //
nga ni rnga yab dpal rir 'gro 'o gsungs //
gter ston nga sprul grangs med 'byon lung bstan //
sprul pa rgyun chad med la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
bod yul rje 'bangs mkhan slob thams cad kyis //
mang yul bar du sku yi phyag phyir 'brangs //
bshol bas ma shol zhal thems lung bstan gsungs //
brtse ba'i thugs rje can la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
blo spro mdzad cing mkha' la bya bzhin 'phur //
rnga yab gling nas mkha' 'gro'i bsu ba slebs //
zhag bdun bar du 'od gsal snang ba bstan //
sku drin mnyam med mdzad la gsol ba 'debs //
gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
e ma kye ma 'gro mgon thod phreng rtsal //
'di phyi'i re ltos 'gro mgon khyed shes na //
gsol 'debs mchod bstod dran pa tsam gyis kyang //
bdag sogs 'gro 'dug gang gi dus kun tu //
skad cig tsam yang 'bral ba med pa ru //
tshe 'dir bzung nas phyi ma rnga yab tu //
gu ru khyed dang 'du 'bral med par shog
/gsol ba 'debs so u rgyan sprul pa'i sku //
byin gyis rlobs shig rgyal sras thugs rje can //
bdag sogs dge ba dri med rgya chen des //
gu ru rje dang nam yang mi 'bral zhing //
sku gsum yongs rdzogs bla ma'i sa thob shog
/'gro kun phyam gcig sangs rgyas thob par shog
/u rgyan rin po che'i rnam thar mdzad pa bcu gcig la bstod pa byin rlabs sprin phung zhes bya ba /
gter ston rat+na gling pas shar gangs ri'i mgul pa chos rdzong gi gnas su /
lug lo cho 'phrul zla ba'i bco lnga la sbyar pa legs so //
!
oM swasti /
mtsho skyes rdo rje 'chang gi rnam par thar //
mkha' dang rgya mtsho'i mjings las byis blo yi //
yul gyur stong phrag snyed nang rdo rje'i tshig
/'gyur med pha lam bzhin du khyad 'phags pa //
'khrul med zab gter sgo 'byed brgya stong gi
/'khor los sgyur ba nyang ral thugs kyi nor //
'jam dpal dbyangs dngos kun mkhyen brtse ba che //
dge slong phan bde zung gis gzhan phan phyir //
'dzad med rin chen chos char 'bebs pa'i spar //
rdzogs ldan sprin gyi bla re bres 'di nyid //
mthong thos dran pas 'brel kun o rgyan rje'i //
rnam thar nam mkha'i mdzod la dbang thob shog
/ces pa'ang karma ngag dbang yon tan rgya mtshos spar byang smon tshig tu bris pa sid+d+hi ra stu //
mang+ga laM//[    ]//


