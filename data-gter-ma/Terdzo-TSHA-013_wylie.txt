\u0f01\u0f83:
thugs dam zab pa skor bdun las :
drag sngags zab pa gshin rje yi :
sgrub thabs 'khor lo rol pa bzhugs :
:
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
bla ma 'jam dpal gshin rje'i gshed la phyag 'tshal lo :
de nyid ma hA yo ga ltar sgrub par :
dur khrod bas mtha' rnams su dkyil 'khor bzhengs :
sku gsung thugs rten khram byang lha grangs bkod :
skyabs 'gro sems bskyed srung ba'i 'khor lo bsgom :
rtags gdab mchod pa byin rlabs bshags dam bca':
dkyil 'khor sgo dbye lha la phyag kyang bya :
de nas dngos gzhi bskyed rim bsgom pa ni :
chos rnams skye med rnam dag mkha' ltar dag :
ma rtogs sems can bsgral phyir thugs rjes khyab :
rang rig hU~M gi 'phro 'dus snod bcud sbyang :
raM yaM khaM:
s+pha ra Na phaT:
saM ha ra Na hU~M:
e las gnam lcags mthing nag chos kyi dbyings :
yaM las rlung nag sra zhing brtan pa'i nang :
ra las khrag mtsho dmar nag zlum zhing 'khrug :
suM las rin chen sa gzhi brdal ba'i steng :
keM las rus pa'i ri rab dpangs mtho brjid :
raM las bskal pa'i me chen 'tshubs kyis 'bar :
srung ba'i 'khor lo dur khrod brgyad kyi dbus :
b+h+rU~M las pho brang thod pa rim gsum brtsegs :
gnam lcags 'bar ba'i gzer ni rab tu gtams :
gza' klu la sogs dregs pa'i ka gdung bkram :
chu srin la sogs byol song rnams kyis brgyan :
zhing gi thog phub 'khor lo tsit+ta'i tog :
dur khrod 'jigs pa'i pho brang chen po'i dbus :
gru chad 'khor lo rdo rje brag gi steng :
mthing nag gru gsum 'bar ba e yi klong :
pad+ma nyi zla chu glang gshin rje'i gdan :
rgyu yi hU~M yig gdan la bab pa yi :
sa bon phyag mtshan 'phro 'dus don gnyis byas :
oM a kro te ka ya mAn+ta ka ha na ma tha b+hany+dza hU~M phaT:
bcom ldan dpal chen 'jam dpal gshin rje'i gshed :
mthing nag g.yas dkar g.yon dmar dbus mthing zhal :
phyag drug rdo rje ral gri dgra satwa g.yas :
sdigs mdzub mdung thung b+han dmar g.yon gyis 'dzin :
khro gtum mi bzad dur khrod chas kyis brgyan :
rdo rje'i gshog pa gdengs shing zhabs bzhi bsgrad :
bai tA nag mo dgra satwa dung dmar stob :
ral gcig mthing nag rtse gsum thod khrag thogs :
yab yum sbyor bas khro bo'i sprin 'phros pas :
dregs pa tshar bcad tshur 'dus phyir 'phros pas :
'khor lo rtsibs bzhir pad+ma nyi zla'i gdan :
ma he dkar ser dmar ljang bsnol ba'i khrir :
ya ma rA dza mthing dkar dmar ba'i zhal :
'khor lo tri shul lcags kyu g.yas na 'dzin :
kha T+wAM dgra satwa rgyu zhags g.yon na bsnams :
g.yu yi ral gcig g.yon 'khyud rgyu zhags 'dzin :
re ti ral gri ne'u le'i rkyal pa thogs :
myos byed 'bar ma ser dkar nag po'i zhal :
be con ral gri dgra satwa g.yas na 'dzin :
b+han dmar 'khor lo lcags kyu g.yon na bsnams :
gtum mo dug hrul g.yon 'khyud dung dmar stob :
khrag gi bdag mo spu gri ti sta 'dzin :
me ru tse ni dmar dkar sngo ba'i zhal :
be con ral gri kha T+wAM g.yas na 'dzin :
b+han dmar 'khor lo rgyu zhags g.yon na bsnams :
'od zer can ma ut+pal b+han dmar stob :
gling bzhi gtsug 'joms mi snying b+han+d+ha thogs :
ral pa tshar dgu ljang dkar dmar ba'i zhal :
be con gtun shing rgya gram g.yas na 'dzin :
b+han dmar 'khor lo rgyu zhags g.yon na bsnams :
re ti g.yon 'khril khram shing b+han dmar stob :
srin mo mgo 'phyang dgra satwa dung dmar stob :
kun kyang dur khrod chas rdzogs zhabs bzhi bsgrad :
steng phyogs gshin rje nag 'joms sku mdog nag :
rdo rje rtse lnga g.yas la dgra satwa g.yon :
srin mo ral gcig nag mo kha T+wAM ga :
b+han+d+ha bsnams nas yab la gnyis med 'khril :
steng du gshin rje phywa tshangs sku mdog dkar :
g.yas pas tshe bum g.yon pas thong gshol bsnams :
shel gyi gdong dgu ser po ral gri dang :
b+han+d+ha bsnams nas yab la gnyis med 'khril :
shar du kong rje brag 'joms sku mdog dkar :
g.yas pas brag ri g.yon pas me phung bsnams :
brag srin shel mig dkar mo lcags kyu dang :
b+han+d+ha bsnams nas yab la gnyis med 'khril :
shar lho a ba glang mgo smug nag 'bar :
g.yas pas kha T+wAM g.yon pas lcags kyu bsnams :
bdud mo mche gtsigs smug nag me long dang :
skar mda' 'phen cing yab la gnyis med 'khril :
lho ru gshin rje ya ba ti sngo nag :
g.yas pas ral gri g.yon pas lcags kyu bsnams :
dred kyi aM shaM nag mo khram shing dang :
thod khrag 'thung zhing yab dang gnyis med 'khril :
lho nub gshin rje mig dmar smug nag 'bar :
g.yas pas ral gri g.yon pas zhing dbyug bsnams :
khrag mig dmar po gtun shing 'bar ba dang :
tsit+ta 'dzin nas yab la gnyis med 'khril :
nub tu gshin rje rmig pa dud kha'i mdog :
g.yas pas thod phreng g.yon pas lcags sgrog bsnams :
klu mo pus 'gro smug nag mda' mdung dang :
b+han+d+ha thogs nas yab la gnyis med 'khril :
nub byang gshin rje tel pa sngo nag 'bar :
g.yas pas spu gri g.yon pas dbyug to bsnams :
rlung lha spyan gsum nag mo spu gri dang :
b+han+d+ha bsnams nas yab la gnyis med 'khril :
byang du gshin rje bdud 'joms sku mdog smug :
g.yas pas dgra satwa g.yon pas tho ba bsnams :
chu srin nag mo smug nag ral gri dang :
b+han+d+ha khrag rkang bsnams nas yab la 'khril :
byang shar gshin rje chos rgyal dkar ser mdog :
rdo rje rtse gsum g.yas la khram shing g.yon :
nam gru ser mo las kyi me long dang :
nyi zer thod khrag bsnams nas yab la 'khril :
'og tu gshin rje 'bar ba dmar nag 'bar :
khram shing g.yas la rtsis kyi byang bu g.yon :
nag mo mgo dgu dmar nag rtse gsum dang :
b+han+d+ha khrag bkang bsnams nas yab la 'khril :
'og tu gshin rje thod dbyug sku mdog nag :
ro yi dbyug pa rtsis kyi rde 'u bsnams :
sa bdag nag mo phag mgo rdo rje'i zhags :
b+han+d+ha bsnams nas yab la gnyis med 'khril :
shar sgor dung gi bya rgod mgo can dkar :
g.yas pas rdo rje g.yon pas lcags kyu 'dzin :
lho sgor gser gyi stag mgo ser nag 'bar :
g.yas pas rin chen g.yon pas zhags pa 'dzin :
nub sgor bswe yi kang+ka'i mgo can dmar :
g.yas pas pad+ma g.yon pas lcags sgrog 'dzin :
byang sgor lcags kyi spyang mgo ljang nag 'bar :
g.yas pas rgya gram g.yon pas dril bu 'dzin :
gzhal yas khang gi phyi rim mu khyud la :
shar ging dkar po shel gri shel khrab can :
lho ging ser po gser gri gser khrab can :
nub ging dmar po bswe gri bswe khrab can :
byang ging ljang gu g.yu gri g.yu khrab can :
shar bdud rol po bdud kyi khram shing thogs :
lho bdud mche can bdud kyi khram shing thogs :
nub bdud yor po bdud kyi khram shing thogs :
byang bdud gser gyi satwa re bdud khram thogs :
kun kyang nag po ral pa sprin ltar gtibs :
dang po'i rtsibs la dkar po shwa rdil thogs :
gnyis pa'i rtsibs la ser po shwa rdil thogs :
gsum pa'i rtsibs la dmar po shwa rdil thogs :
bzhi pa'i rtsibs la sngon po shwa rdil thogs :
nad gtong ma mo'i shan pa khwa gdong nag :
lag gnyis thun dang ral gri nad rkyal thogs :
myos pa btsan gyi shan pa dmar nag mdog :
shin tu gtum la btsan gyi bsha' gri thogs :
bshan pa klu yi shan pa mthing nag 'bar :
sbrul zhags thogs nas sbrul lpags nag po gyon :
gdug rtsub gza' yi shan pa 'jigs shing nag :
mdung dar nag po phyar zhing tsit+ta thogs :
kun kyang ye shes chen po'i rol par bsam :
dbang bskur byin rlabs spyan drangs dbyer med bstim :
mchod bston byas la sems dpa' sum brtsegs kyis :
spro bsdu byas la sngags kyi bzlas pa ni :
oM a kro te ka ya mAn+ta ka ha na ma tha b+hany+dza hU~M phaT:
rgyun chad med par bzlas nas mchod bstod bshags :
dngos grub zhu nas rdzogs rim ngang la bzhag :
de yis 'jam dpal rdo rje'i go 'phang 'grub :
sa ma ya :
rgya rgya rgya :
nam mkha' mdzod nas kho bo mchog gyur gling pas spyan drangs pa'o :
'di ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te spar gsar du bsgrubs pa yin pas dbang lung sogs la zhib ca bya dgos yod do //
zhes si tu pa pad+ma dbang mchog rgyal po kho bos ched du gdams pa'o //

//
