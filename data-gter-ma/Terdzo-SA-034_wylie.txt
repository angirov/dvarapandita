@#//
dpal phyag na rdo rje stobs po che'i phrin las kyi cho ga dbang bskur dang bcas pa bklag chog tu bkod pa rdo rje'i zhun thigs zhes bya ba bzhugs so //
na mo gu ru badzra pA Na ye /
sangs rgyas ma gtogs gang gi mthu yis kyang //
'degs par mi bzod ye shes rdo rje che //
rtag tu gsor bas bdud dpung kun 'joms pa //
bla ma gsang ba'i bdag por phyag bgyi 'o //
stobs po cher grags stobs chen gyi //
lha min sa 'og bcings pa las //
sred med bus kyang 'gran med pa //
gang de'i bka' srol gsal bar bya //
'di la gnyis /
sgrub pa'i phrin las dbang bskur ba'i cho ga'o //
dang po ni /
bsnyen sgrub kyi skabs su dkyil 'khor sgrub rten rnams gter gzhung las gsungs pa ltar dang /
dbang dus de'i chas /
rgyun gyi rnal 'byor lta bur sman raka gtor gsum mchod pa'i yo byad tsam tshogs par byas /
phrin las dngos la sbyor dngos rjes gsum du yod pa'i dang po sbyor ba la /
skyabs su 'gro ba ni /
dpal ldan bla ma rdo rje 'chang :
sangs rgyas chos dang dge 'dun dang :
gsang bdag phyag rdor lha tshogs la :
bdag sogs 'gro kun skyabs su mchi :
sems bskyed pa ni /
bdag gzhan 'gro ba kun don du :
rdo rje 'dzin pa'i dgongs pa yis :
nges pa'i don du sems bskyed do :
bla med byang chub myur thob shog :
bgegs bskrad pa ni /
bgegs gtor byin brlab 'gugs pa dang bsngo ba spyi ltar byas la bka' bsgo ba ni /
hU~M:
bdag nyid gsang bdag bka' 'das na :
gnod byed lus ngag yid gsum po :
rdul phran bzhin du brlag par byed :
de bas bgegs gtor 'di khyer la :
'di ru ma 'dug gzhan du dengs :
oM badzra tsaN+Da ma hA ro Sha Na hU~M phaT:
'byung po u tsa ta ya phaT:
ces bskrad /
badzra kro d+ha rak+Sha rak+Sha hU~M phaT:
ces srung 'khor bsgom /
mchod rdzas rnams /
raM yaM khaM gis bsang sbyang /
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM badzra ar+g+haM nas /
shab+da AHhU~M:
oM AHhU~M sarba pany+tsa a mr-ita hU~M hrIHTha :
oM AHhU~M ma hA ba liM ta te dzo ba liM ta ba la ba te sa ma ya hU~M hrIHTha :
oM AHhU~M ma hA rak+ta dz+wa la maN+Da la hU~M hrIHTha :
zhes sngags lan gsum gsum brjod la byin brlab bo //
gnyis pa dngos gzhi la /
dam tshig gi dkyil 'khor bskyed pa ni /
bdag dang snang ba thams cad mi dmigs pa stong pa'i ngang las :
b+h+rU~M yongs su gyur pa las :
gnam lcags kyi rdo rje las grub pa'i gzhal yas khang chen po gru bzhi sgo bzhi rgyan rta babs chos 'khor gdugs tog thams cad yongs su rdzogs pa :
nang gnam lcags 'bar ba'i gur khang la :
phyi dur khrod me dpung 'bar ba'i klong du gyur pa de'i dbus su pad+ma nyi zla'i dkyil 'khor gyi khar :
rang rig gi ngo bo gnam lcags rdo rje rtse dgu pa lte ba hU~MHgis mtshan pa las 'od 'phros :
'phags pa mchod cing sems can gyi sdig sgrib sbyangs :
gdug pa can thams cad tshar bcad :
'od zer tshur 'dus yongs su gyur pa las :
skad cig dran rdzogs su rang rig gi ngo bo rdo rje gtum po sku mdog mthing nag zhal gcig phyag gnyis pa :
g.yas pas gnam lcags rdo rje me'i tshwa tshwa 'phro ba nam mkhar 'phyar zhing :
g.yon lcags kyu dang sbrul zhags 'dzin pa :
zhal bgrad mche ba gtsigs pa :
spyan gsum sdang mig khro tshul du gzigs pa :
ral pa kham ser gyen du 'bar zhing ral pa'i gseb nas me'i tshwa tshwa 'phro ba :
sku che la yan lag rags pa :
klu rigs lnga dang sbrul chun gyis spras pa :
sku'i ba spu'i bu ga nas sprul pa'i khro tshogs dang ye shes kyi mes 'jig rten gyi khams thams cad gang bar 'gyed pa :
snang stong sgyu ma lta bu'i skur gsal ba'i spyi bor oM dkar po :
mgrin par AHdmar po :
thugs kar nyi ma'i dkyil 'khor gyi dbus su hU~MHmthing nag tsheg drag dang bcas pa las 'od zer 'phros pas :
lcang lo can gyi pho brang nas :
ye shes sems dpa' la phyogs bcu'i sangs rgyas dang byang chub sems dpa' thams cad khro rgyal gyi skur bzhengs nas 'khor du bskor te mdun gyi nam mkhar byon par gyur :
gu gul dang sha chen bsreg
/dar nag g.yab /
dbyangs rol bcas spyan 'dren pa ni /
hU~M:
dad pa dang ni dam tshig gis :
tshur gshegs khro rgyal dam tshig can :
'og min lhun grub gnas mchog gi :
gsang chen rol pa'i gzhal yas khang :
lcang lo can gyi pho brang nas :
dam tshig dbang gis spyan 'dren na :
thugs dam dbang gis gshegs su gsol :
badzra tsaN+Da ma hA ro Sha Na e h+ye hi sa ma ya dzaHdza :
dzaHhU~M baM ho :
dam ye gnyis med du gyur par bsams la bzhugs gsol ni /
hU~M:
mi 'jigs gnam lcags 'bar ba'i gzhal yas 'dir :
gdug pa sde brgyad 'dul phyir brtan par bzhugs :
badzra tsaN+Da ma hA ro Sha Na e h+ye hi pad+ma ka ma lA ya satwaM:
phyag 'tshal ba ni /
hU~M:
phrin las mthu stobs mnga' dbang bdag :
gsang bdag sku la phyag 'tshal lo :
a ti pU ho :
mchod pa 'bul ba ni :
hU~M:
me tog bdug spos mar me dri :
zhal zas sil snyan la sogs dang :
sman gtor rak+ta 'dod yon tshogs :
mchod pa'i bye brag dpag med rnams :
khro rgyal 'khor dang bcas la 'bul :
phrin las bsgrub phyir bzhes su gsol :
oM badzra tsaN+Da ma hA ro Sha Na ar+g+haM pA d+yaM sogs nas /
shab+da pU dza ho :
pany+tsa a mr-ita :
ma hA ba liM taH
ma hA rak+ta :
ga Na tsakra pU dza khA hi :
bstod pa ni /
hU~M:
rdo rje 'dzin dbang khros pa'i rgyal :
bdud dang log 'dren 'joms mdzad pa :
mngon spyod phrin las yongs rdzogs lha :
bai DUr mdog can 'jigs pa'i sku :
khro rgyal sku la phyag 'tshal bstod :
zhal bsgrad mche gtsigs hU~M sgra sgrog :
spyan gsum sdang mig khro tshul gzigs :
ral pa'i gseb nas me 'od 'bar :
sde brgyad 'byung po rlag par byed :
gdug pa 'dul la phyag 'tshal bstod :
me yi tshwa tshwa 'phro ba yi :
gnam lcags rdo rjes thal bar rlog :
lcags kyu zhags pa bsnams pa yis :
sde brgyad 'byung po 'gugs shing 'ching :
bdud 'dul khyod la phyag 'tshal bstod :
sbrul rigs lnga yis sku la brgyan :
klu rnams thams cad 'dul mdzad pa :
khro tshogs 'bum gyi 'khor gyis bskor :
sde brgyad thams cad 'dul mdzad pa :
phrin las yongs rdzogs dpal la phyag 'tshal bstod :
dzapa? bzla ba ni /
bdag mdun thugs kar pad+ma sngon po 'dab ma brgyad pa :
de'i lte bar nyi zla'i dkyil 'khor gyi dbus su :
hU~MHyig tsheg drag can bai DUr+Ya'i mdog can gyi mtha' la rtsa ba'i sngags rnams 'od zer kha dog lnga dang ldan pa me'i phreng ba ltar 'khor ba las 'od 'phros :
dkyil 'khor gyi lha tshogs kyi thugs srog sa bon la phog :
bdag dang dkyil 'khor pa'i sku las sprul pa'i khro tshogs 'jig rten gyi khams gang bar 'phros pas lha srin sde brgyad thams cad dam la btags :
gdug pa can thams cad tshar bcad par gyur :
ces dmigs la rtsa ba'i snying po ni /
oM badzra tsaN+Da ma hA ro Sha Na hU~M phaT:
drag sngags ni /
oM badzra tsaN+Da sarba duSh+TAn ta ka ha na da ha pa tsa hU~M phaT:
ces ming tshig gis bar ma chod par bzla /
'grub pa'i rtags gzhung du gsal /
grangs rtsa sngags 'bum phrag gsum du gsungs so //
thun mthar stong tshigs spyi ltar 'bul /
gter srung gtor 'bul ni /
dmar gtor /
raM yaM khaM gis bsang sbyang /
stong pa'i ngang las a las thod pa'i snod yangs shing rgya che bar ngo bo dgra bgegs kyi sha khrag la rnam pa bdud rtsi'i rgya mtsho 'dod yon gyi sprin phung 'phro bar gyur /
oM AHhU~M hoH
lan gsum gyis brlab /
rang gi thugs ka'i 'od zer gyis dpal ma hA kA la lha mgon lcam dral sde brgyad dregs pa'i tshogs 'khor dang bcas pa badzra sa mA dzaH
oM ma hA kA la de wI kA li a ya ma du ru tsa sha na dgra bo'i mAM sa rak+ta kiM ni ri ti tsak+ShuHba su ta tsit+ta go ro tsa na kha kha khA hi khA hi :
lan gsum gyis gtor ma 'bul /
phrin las bcol ba ni /
hU~M:
dur khrod chen po'i gnas brgyad dang :
bsil ba tshal gyi dur khrod nas :
lha mgon yab yum 'khor bcas rnams :
de ring gnas 'dir gshegs su gsol :
sku mdog mthing nag 'jigs pa'i gzugs :
sbrul chen skam rlon thod phreng gis :
dbu dang phyag zhabs rgyan dang bcas :
rab tu 'jigs pa'i gad rgyangs sgrog :
chu gri b+han+d+ha khrag bkang bsnams :
dgra bgegs lus gtub snying khrag gsol :
las mkhan sde brgyad dmag tshogs bcas :
'dir byon bdud rtsi sman raka dang :
ba liM dgra bo'i sha khrag rnams :
bzhes shig rol cig kha raM khA hi :
sngon tshe gsang ba'i bdag po dang :
pad+ma thod phreng spyan snga ru :
rang gis khas blangs dam bcas bzhin :
zab gter bstan pa rgyas pa dang :
phrin las rnam bzhi myur 'grub mdzod :
ces 'bul la gshegs so //
gsum pa rjes kyi bya ba la /
tshogs mchod byin rlabs ni /
raM yaM khaM/
rang nyid thugs las 'od 'phros pas :
thod nang sha lnga bdud rtsi lnga :
rigs lngar gsal ba 'od du zhu :
bdud rtsi'i rgya mtsho chen por gyur :
oM AHhU~M ha hoHhrI:
gsum /
hU~M:
chos dbyings rnam dag dkyil 'khor nas :
bcom ldan rdo rje gtum po dang :
khro tshogs sprul 'khor bcas pa rnams :
tshogs la spyan 'dren gshegs su gsol :
badzra sa mA ya dza :
dzaHhU~M baM ho :
drag po'i gzhal yas 'dir bzhugs la :
phyi nang gsang ba'i mchod pa bzhes :
bcom ldan gsang bdag lha tshogs rnams :
'dod yon mchod pas thugs dam bskang :
dang po phud 'bul ba ni /
hU~M:
bla med gsang ba'i dkyil 'khor du :
gsang bdag phyag rdor lha tshogs la :
'dod yon tshogs kyi mchod pa 'bul :
sku gsung thugs kyi dngos grub stsol :
bar pas bshags pa ni /
sngon byung thog mtha' med pa nas :
da lta'i dus 'di yan chod du :
ma rig 'khrul pa ci bgyis pa :
tshogs kyi mchod pas bshags par bgyi :
zhes dang yig brgya brjod /
tha ma bsgral bstab ni /
dmigs rten la 'gugs gzhug spyi ltar byas la /
bcom ldan gsang bdag sku bzhengs shig :
dgra bgegs 'dul ba'i dus la bab :
mngon spyod drag po'i phrin las kyis :
las kyi pho nyas stong gsum khengs :
zungs shig rgyob cig rnam par chings :
sod cig gtubs shig mA ra ya :
nr-i tri sha trUM mA ra ya hU~M:
zhes mtshon chas bsgral /
hU~M:
bla med gsang ba'i dkyil 'khor du :
gsang bdag phyag rdor lha tshogs rnams :
dgra bgegs bsgral pa'i sha khrag rus :
zhal du bstim mo kha raM khA hi :
zhes bstab /
tshogs la rol /
lhag ma 'bru gsum gyis bdud rtsir brlabs la /
hU~M:
dpal gyi bka' nyan lhag sdud ma :
dbang phyug ma sring mkha' 'gro dang :
'bar ma ging lang pho nya'i tshogs :
o rgyan pad+ma thod phreng gi :
spyan sngar khas blangs dam bcas bzhin :
lhag ma'i gtor ma 'di bzhes la :
bcol ba'i phrin las 'grub par mdzod :
oM uts+tshiSh+Ta ba liM ta gr-ih+Na khA hi :
zhes 'bul /
'dir spro na chad brtan sogs rigs mthun nas blang /
bsdu na mi dgos /
de nas mchod bstod mdor bsdus bya /
dngos grub blang ba ni /
hU~M:
bde mchog bde spyod nam mkha'i klong yangs nas :
rgyal ba'i dkyil 'khor sras bcas thugs dam can :
bcom ldan gsang bdag rdo rje gtum po yi :
sku gsung thugs dang mnyam sbyor dngos grub stsol :
rtsa sngags mthar /
kA ya wA ka tsit+ta sid+d+hi hU~M a la la ho :
nongs bshags ni /
ma rnyed yongs su sogs yig brgya brjod /
mdun bskyed brtan bzhugs sam gshegs gsol gang 'os bya /
bdag bskyed la dmigs te /
snang srid snod bcud gzhal yas khang :
'od zhu gsang bdag nyid la thim :
de yang snying ga'i sngags phreng bsdu :
sngags kyang hU~MHthim hU~MH'od gsal :
bsam med spros med bde chen ngang :
slar yang stong gsal lha skur shar :
zhes bsdu ldang bya /
smon lam ni /
ho :
gsang bdag dkyil 'khor bsgrubs pa'i mthus :
sgo gsum dri ma'i rgyu dag nas :
bsnyen sgrub las sbyor mthar phyin te :
rang gzhan sangs rgyas myur thob shog :
shis brjod ni /
chos sku'i bkra shis mkha' dbyings dag pa'i klong :
longs sku'i bkra shis mtshan dpe'i 'od 'bar ba :
sprul sku'i bkra shis gzhan phan mtha' yas shing :
sku gsum lhun grub bkra shis deng 'dir stsol :
ces brjod pas phrin las kyi rim pa grub bo //
gnyis pa 'di'i sgo nas dbang bskur na /
dkyil 'khor dbus mthing nag rtsibs bzhi mu khyud dang bcas pa la sgo rdzogs pad rdor me ris bskor ba byas /
ma 'dzom na maN+Dal la 'bru tshom gcig bkod pa'i steng du bum pa bcud ldan mgul chings sngon po kha rgyan can bkod /
mdun du sku dang bya khyung rigs lnga hU~M bcu'i tsakli /
g.yas su ban+d+ha bdud rtsis bkang ba /
g.yon du seng phur khro zhal can /
bar mtshams su rdor dril /
ral gri me phung /
'khor lo sbrul zhags /
thun phur thun rdzas /
bkra shis rdzas brgyad rnams dang /
rgyab ngos dpal gtor sman raka
/mtha' skor du phyi mchod bsham /
las bum /
mig dar /
cod pan /
phrin las la dgos pa'i tshogs gtor rnams 'du bya'o //
de nas gong gsal las byang nyid tshar gcig gis bdag mdun bum gsum dkyil 'khor so sor gsal btab la bzlas pa'i 'phro 'du bcas rtsa sngags ci nus dang /
drag sngags brgya rtsa tsam bzla /
gzungs thag blangs la bum lha'i dmigs pa spyi mthun bcas rtsa sngags brgya tsam bzla /
stong tshigs phul la bum lha 'od zhu bya /
las bum du rdo rje rnam par 'joms pa gsal la de'i yang snying ci 'grub bzlas pas byin brlab /
rig pa'i me tog dor la gnang ba nod do //
de nas slob ma la /
ji ltar bltams pa dang rnam 'joms sngags kyis khrus bya /
bgegs bskrad srung 'khor bsgom /
sems bskyed gsal btab la /
de'ang dus gsum sangs rgyas thams cad kyi gsang ba gsum gyi mdzod 'dzin pa rigs gsum sems dpa' chen po'i nang tshan /
dpal gsang ba'i bdag po phyag na rdo rje la rgyud dang sgrub thabs kyi bka' srol bsam gyis mi khyab pa zhig bzhugs shing 'phags bod gnyis su'ang ci rigs pa byon pa las /
'dir yang dag par rdzogs pa'i sangs rgyas nyid o rgyan gyi yul phyag na rdo rjes rnam par sprul pa'i pho brang na 'khor ye shes kyi mkha' 'gro ma dang byang sems dgra bcom 'jig rten skyong ba'i tshul can dag pa'i sa la gnas pa sha stag dang thabs gcig tu bzhugs pa'i tshe /
kha ba can gyi rgyal khams 'dul ba'i slad du lag na rdo rje la byin gyis brlabs shing rjes su gnang bas de nyid kyis gtum po'i rgyud zab mo bshad /
ye shes mkha' 'gro ma rnams kyis bka' bsdus shing gnyer du mdzad pa slob dpon chen po pad+ma saM b+ha bas gsan te ra sa'i lha khang chen por sgra rang 'gyur du bsgyur /
rgyud las phyung pa'i gdams zab snying por dril ba'ang mdzad nas mtsho rgyal dang mnga' bdag yab sras la gdams pa'i bcud du bstsal /
mtsho rgyal gyis gter kha gsum du sbas pa las kun gyi yang zab 'di ni lha sras dam 'dzin gyi skye ba gar dbang zhig po gling pas yer pa rdo rje'i brag phug nas spyan drangs pa ste /
de nyid kyi smin byed bsgrub pa la sogs kyis mtshams sbyar nas maN+Dal 'bul du gzhug
/'bru gsum gyis mig dar bcings shing cod pan gtad /
thog mar rgyud rnam par dag par bya ba'i slad du bla ma dang gsang ba'i bdag po rgyal ba sras dang bcas pa la bdag gzhan byang chub ma thob kyi bar du skyabs su 'gro ba'i mos pas 'di'i rjes zlos /
dpal ldan bla ma sogs las byang ltar lan gsum /
gzhan gyi don du byang chub mchog tu sems bskyed pa 'di'i rjes zlos /
bdag gzhan 'gro ba sogs gsum /
tshogs bsags shing sdig pa sbyangs te bsod nams gong du spel bas rgyud sdom pa dang ldan par bya ba'i blos 'di'i rjes zlos /
rdo rje slob dpon sangs rgyas dpal :sogs gsum /
thal mo me tog dang bcas gsol ba 'debs pa 'di'i rjes zlos /
kye :
bla ma gsang sngags che ba'i mchog :
rig sngags kun gyi mnga' bdag che :
bdag cag rdo rje'i dam tshig can :
gsang bdag thugs kyi dkyil 'khor du :
'jug cing smin par mdzad du gsol :
lan gsum /
hU~M:
'dir 'ongs rigs kyi bu rnams kun :
gsang ba gsum gyi dam tshig ni :
khyod kyis rab tu mnos gyur te :
'di dag nyams na nyes che 'o :
dam tshig nyams na ltung bar 'gyur :
'di dag nges par dam bca' 'am :
zhes dris pa'i lan btab par mos pas 'di'i rjes zlos /
bdag cag rdo rje 'dzin pa dang :
slob dpon la ni gnyis mi blta :
srog gi phyir yang mi gtang bar :
bdag cag rdo rje'i bro bor lags :
de nas dam chu blud cing :
rdo rje gnas gsum du gtugs nas :
hU~M:
bu khyod dam la gnas gyur na :
gsang ba'i bdag po snying la 'jug :
sku gsung thugs kyi dkyil 'khor nas :
lus ngag yid gsum smin gyur te :
nga ni khyod kyi rdo rje 'dzin :
bu khyod gsang ba'i bdag por 'gyur :
dngos grub chen po deng thob bo :
oM AHhU~M:
badzra sa ma ya u da ka thA:
slar yang gsol ba 'debs pa 'di'i rjes zlos mdzod /
kye :
sangs rgyas kun gyi rang bzhin sku :
bla ma rdo rje 'dzin pa dang :
dkyil 'khor lha la gus phyag 'tshal :
bdag cag ma rig ldong ba'i mig :
ye shes spyan du dbye ba dang :
dkyil 'khor nyid du bdag 'jug 'tshal :
lan gsum /
dkyil 'khor 'dir ni 'jug 'dod na :
rdo rje slob dpon ci gsung bka':
khyod kyis bcag par mi bya zhing :
dkyil 'khor lha la rab mos shing :
snying po sngags dang phyag rgya dang :
bskyed rdzogs zung du 'jug byed cing :
dkyil 'khor gsum dang mi 'bral bya :
cod pan lha la 'bul ba'i mos pas dkyil 'khor du 'dor bar zhu /
pra tIts+tsha badzra hoH
zhes 'dor du gzhug
/oM AHhU~M gis gdong g.yogs bkrol /
ma rig pa'i sgrib g.yogs bsal bas bcom ldan 'das lag na rdo rje stobs po che'i dkyil 'khor rten dang brten par bcas pa mngon sum bzhin du mjal ba la phyag dang mchod pa phul bar mos la sngags rgya lhan cig tu mdzod /
na mo gu ru badzra pA Na ye /
oM badzra ar+g+haM sogs brjod /
de dag gis sbyor ba sngon 'gro'i chos rnams grub /
dngos gzhi'i dbang bskur ba'i thog mar khyed rang rnams dam tshig gi lha sku 'di bzhin du gsal thob cig
/bdag dang snang ba thams cad mi dmigs pa stong pa'i ngang las /
pad+ma nyi zla'i dkyil 'khor gyi steng du rang rig gi ngo bo gnam lcags rdo rje rtse dgu pa sogs las byang ltar la /
yongs su gyur pa las :
khyed rang rdo rje gtum po sogs nas /
skur gsal ba'i spyi bor zla ba la oM dkar po /
mgrin par pad+ma la AHdmar po /
thugs kar nyi ma la hU~M sngon pos mtshan pa dang /
slob dpon dang mdun bskyed kyi thugs ka nas 'od zer bsam gyis mi khyab pa 'phros /
lag na rdo rje stobs po che ye shes sems dpa' la rigs lnga'i rgyal ba sras dang bcas pas bskor ba mdun gyi nam mkhar byon te rin po che'i bum pa ye shes bdud rtsis gang ba phyag tu bsnams te dbang bskur zhing byin gyis brlabs /
rgyal chen sde bzhis phyogs srung /
khro bo rnams kyis bgegs bskrad /
sems dpa' lha mo rnams kyis shis pa brjod cing mchod pa'i mos pa mdzod cig
/rnam bum spyi bor bzhag la /
hU~M:
bum pa bzang po gzhal yas khang :
gsang bdag gtum po'i lha tshogs bzhugs :
bum pa sku yi dbang bskur bas :
bu khyod lag na rdo rjer gyur :
rdo rje gtum po'i sku brnyes nas :
lha dbang lus la rdzogs gyur cig :
rtsa sngags sham bur :
kA ya a b+hi Shiny+tsa oM:
bum chu spyi bor blugs /
nam mkhar bzhugs pa'i ye shes pa rnams kyang 'od kyi rang bzhin du khyed rang la thim pas dam tshig ye shes gnyis su med par gyur pa la dbang rtags cod pan byin par mos shig
/sngar phul ba'i cod pan mgor bzhag la /
khyod ni gsang bdag rdo rje 'dzin :
lha dang skal pa mnyam par gyur :
badzra puSh+pe sid+d+hi ho :
khyed kyi gsang ba'i ming /
bdud 'joms drag po thogs med rtsal :
zhes bya ba yin no //
des sku'i dbang thob /
lus lha bsgom pa la dbang /
sku rdo rje 'grub pa'i skal pa can du byas pa yin no //
ban+d+ha mgrin par bzhag la :
hU~M:
ban+d+ha chos dbyings dkyil 'khor na :
dam rdzas gsang ba'i bdud rtsi sbyar :
gsang ba ngag la nus dbang bskur :
rtsa khams bde ba'i rang bzhin can :
ngag la nus pa'i dbang thob shog :
rtsa sngags sham bur :
wA ka a b+hi Shiny+tsa A:
zhes ngag tu blud :
des gsung gi dbang thob /
ngag sngags bzla ba la dbang /
gsung rdo rje 'grub pa'i skal pa can du byas pa yin no /
khyed rang gi snying gar lha'i sa bon hU~MHyig sngon po gsal zhing 'tsher ba la sems gtod cig
/sgrub phur lag tu gtad de :
hU~M:
thugs mchog 'gyur med hU~MHdu gsal :
ma skyes 'jigs med rdo rje che :
phur pas gzung 'dzin dbyings su sgrol :
gsang bdag thugs kyi dbang thob shog :
rtsa sngags sham bur :
tsit+ta badzra a b+hi Shiny+tsa hU~M:
des thugs kyi dbang thob /
yid ting nge 'dzin bsgom pa la dbang /
thugs rdo rje 'grub pa'i skal pa can du byas pa yin no //
rdo rje dang dril bu lag tu gtad la :
hU~M:
ma skyes 'jigs med rdo rje che :
dril bu shes rab sgra chen sgrog :
skal ldan bu la dbang bskur bas :
thabs shes dbyer med dbang thob shog :
badzra g+haN+De a b+hi Shiny+tsa AH
des yon tan gyi dbang thob /
bde stong zung 'jug bsgom pa la dbang /
ye shes rdo rje 'grub pa'i skal pa can du byas pa yin no //
ral gri dang me dpung gnyis lag tu gtad la :
hU~M:
ral gri 'bar bas dgra srog gcod :
sdig mdzub me dpung bgegs rnams sreg :
rtsal chen sgrol bar nus pa'i dbang :
skal ldan bu yis thob par shog :
khaD+ga dz+wa lA na la karma kro ta a b+hi Shiny+tsa mAM:
'khor lo g.yas dang sbrul g.yon du gtad de :
hU~M:
'khor lo 'bar bas bdud dpung 'joms :
sbrul zhags bgegs dpung klu gdon 'dul :
skal ldan bu la dbang bskur bas :
phrin las yongs rdzogs dbang thob shog :
tsakra sarba pA sha sarba duSh+TAn kA ya a b+hi Shiny+tsa mAM:
des phrin las kyi dbang thob /
las rab 'byams bsgrub pa la dbang /
rtag cing khyab pa'i phrin las dang ldan par 'gyur ba'i skal pa can du byas pa yin no //
mdun bskyed kyi sku las ye shes kyi sku gnyis pa 'phros te khyed rang la thim pas sku gsung thugs kyi byin rlabs yongs rdzogs thob /
sngar las gzi brjid nus mthu lhag par 'bar ba'i mos pa mdzod /
gsang bdag gi sku dang bya khyung rigs lnga spyi bor bzhag la :
hU~M:
lag na rdo rje khro bo'i rgyal :
sangs rgyas kun gyi mthu stobs bdag :
sku gsung thugs kyi dkyil 'khor nas :
skal ldan bu la dbang bzhi skur :
khyung chen rigs lnga ye shes lnga :
phrin las yongs rdzogs dbang thob shog :
badzra pA Ni kro ta ga ru Ta a b+hi Shiny+tsa mAM:
khro bo bcu'i sku'am hU~M bcu spyi bor bzhag la :
hU~M:
ma rtogs phyogs skyong bsnol ba'i steng :
dge bcu rang byung khro rgyal bcu :
mthu stobs rtsal ldan yongs rdzogs dbang :
skal ldan 'di la rdzogs gyur cig :
oM da sha badzra kro ta a b+hi Shiny+tsa hU~M:
de dag gis dbang gi dngos gzhi grub nas mtha' rten du /
thog mar thun rdzas lag tu gtad cing phur pa klad la bskor bas drag po mngon spyod gtso bor gyur pa'i phrin las rab 'byams la mnga' brnyes te gsang ba'i bdag po dang dbyer med du gyur par mos shig
/thun rdzas gtad /
thun phur klad la bskor du gzhug la :
hU~M:
de ring nas ni gsang ba'i bdag :
bu khyod ngo bo gcig tu gyur :
bsnyen sgrub las sbyor bka' gtad dbang :
rab 'byams bka' dbang thob par shog :
rtsa sngags dang sde brgyad 'dul sngags sham bur :
na mash+tsaN+Da badzra kro ta badzra tsaN+Da ma hA ro Sha Na hu lu hu lu :
tiSh+Tha tiSh+Tha :
b+han+d+ha b+han+d+ha :
ha na ha na :
gnod byed 'byung po sarba mA ra ya phaT:
badzra ma hA kro ta sarba duSh+TAn kA ya a b+hi Shiny+tsa AH
dgra bgegs sde brgyad mA ra ya phaT:
de ltar khyed rang gsang bdag stobs po che dang dbyer med pa'i dbang chen thob pa la bkra shis pa'i rdzas brgyad phul nas mnga' gsol bar mos shig
/spro na rdzas brgyad re re ba nas rim bzhin gtod pa'i tshig gzhan nas 'byung ba ltar bya /
bsdu na /
rtog med yungs dkar rtog 'khrul gdon bgegs 'joms //
ye shes me long bkra shis gzugs brnyan 'char //
dung dkar g.yas 'khyil 'gag med chos sgra sgrog
/zho ni don dam snying po'i bcud kyis 'tsho //
bde chen li khris snang sems dbang du byed //
bil ba 'bras bur smin pas don kun 'grub //
sman mchog gi waM nyon mongs nad rnams sel //
rtswa mchog dUrbas 'chi med tshe dbang ster //
rgyal bas byin brlabs bkra shis rdzas brgyad pos //
mnga' gsol bde legs phun sum tshogs par shog
/oM aSh+TA mang+ga la dra bya a b+hi Shiny+tsa hU~M/
zhes dang shis brjod kyang bya'o //
de rnams kyis dpal phyag na rdo rje stobs po che'i dbang bskur ba legs par grub pa yin pas sogs kyis mtshams sbyar la dam tshig bzung ba sogs dbang gi rjes rim spyi ltar bya /
phrin las kyi rjes bka' srung la gtor ma 'bul zhing /
tshogs mchod nas shis brjod kyi bar yang las byang ltar tshang bar btang bas rgyas par grub bo //
bdud kyi g.yul las rdo rje'i stobs kyis srung //
rgyal kun gsang ba'i mdzod la rang dbang thob //
'gro rnams de yi go 'phang la 'god pa //
rdo rje gtum po'i rnam thar yongs grub shog
/'di'ang zab chos 'di nyid kyi zhabs tog dang /
rin chen gter gyi mdzod du zab mo'i bcud rnams bka' bsdur bgyis pa'i zhar byung du pad+ma gar dbang 'chi med bstan gnyis gling pas de bI ko Ti tsa 'dra rin chen brag gi sgrub gnas su bgyis pa dge legs 'phel //

//
