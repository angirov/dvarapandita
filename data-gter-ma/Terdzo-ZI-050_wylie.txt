@#//
zab bdun rtsa gsum tshe'i zab pa las /
pad+ma mkha' 'gro'i tshogs mchod sogs rjes kyi las rim snying por dril ba mkha' 'gro dgyes pa'i rol mo bzhugs so //
bde stong tshogs la dgyes rol pa //
bla ma bcom ldan 'das ma la //
btud nas rjes kyi lhan thabs 'bri //
DA ki srung mas gnang ba stsol //
pad+ma mkha' 'gror tshogs kyi mchod 'bul rjes rim bcas rgyas par zab bdun spyi chings ltar sbyar dgos kyang /
cung zad bsdu ba'am dmigs su byed par spro na /
ma da na dang ba lA gtso bor gyur pa'i tshogs kyi yo byad 'du byas la /
raM yaM khaM/
tshogs gzhong rab yangs pad+ma rgyas pa'i nang //
tshogs rdzas 'khor 'das brtan g.yo'i dwangs ma'i bcud //
rigs lnga yab yum bde stong sbyor ba'i dngos //
ye shes bdud rtsi'i mchod sprin mtha' yas gyur //
oM AHhU~M ha hoHhrIH
tshogs zhing spyan 'dren pa ni /
hrIH
chos dbyings bde ba can dang po ta la //
mkha' spyod ku ru kul+le'i brag phug nas //
brgyud gsum bla ma yi dam dkyil 'khor lha //
pad+ma mkha' 'gro dgyes sbyor gsang ba'i yab //
sprul pa sgo srung 'khor dang bcas pa rnams //
dbang chen rol pa tshogs kyi 'du bar spyon //
rtsa gsum lha gnas rgya mtsho chen po'i 'gram //
ti se gangs sogs dgyes pa'i pho brang nas //
dbang phyug yab yum rigs bzhi'i lha mor bcas //
gter srung dam can tshogs la spyan 'dren gshegs //
bde chen dbang gi pho brang nyams re dga'//
DA ki pho mo'i 'du ba byin re chags //
zag med bde ba'i dam tshig bcud re che //
snang rig rang dbang 'du ba'i byin phob cig
/pad+ma DA ki nI sa pa ri bA ra badzra sa mA dzaH
phud dang po 'dod yon mchod sprin rgya mtshos thugs dam skong ba ni /
hrIH
snang stong gzugs kyi rdo rje spyan la thim //
gzugs can dbang du 'du ba'i phrin las mdzod //
grags stong sgra yi rdo rje snyan la thim //
sgra grags dbang du 'du ba'i phrin las mdzod //
tshor stong dri yi rdo rje shangs la thim //
gzugs med dbang du 'du ba'i phrin las mdzod //
myang stong ro yi rdo rje ljags la thim //
'dod rgu dbang du 'du ba'i phrin las mdzod //
bde stong reg bya'i rdo rje sku la thim //
'khor 'das dbang du 'du ba'i phrin las mdzod //
rig stong chos kyi rdo rje thugs la thim //
rtog tshogs dbang du 'du ba'i phrin las mdzod //
dga' ba'i rang bzhin phyi yi dgyes skyed bzhi //
'bul lo gzung ba'i yul snang dbang 'dus mdzod //
mchog dga'i rang bzhin nang gi dgyes skyed bzhi //
'bul lo 'dzin pa'i rnam shes dbang 'dus mdzod /
khyad dga'i rang bzhin gsang ba'i dgyes skyed bzhi //
'bul lo gnyis med rlung sems dbang 'dus mdzod //
lhan skyes rang bzhin gnyug ma'i dgyes skyed bzhi //
'bul lo bde chen ye shes dbang 'dus mdzod //
dgyes pa'i rol mo rnam pa thams cad pa //
thugs dam bzhin du bsam mi khyab snang ba //
ci bder bzhes la las bzhi grub pa brgyad //
thun mchog rigs dbang 'du ba'i dngos grub stsol //
pad+ma DA ki nI sa pa ri bA ra ga Na tsakra pU dza khA hi /
bar pa bdud rtsi'i rgya mtshos nyams chag bshags pa ni /
hoH
spyan dang mngon shes thugs rje mnga' ba'i lha //
'khor bcas phyi nang gsang ba de kho na'i //
tshogs mchod zag med bde chen bdud rtsi'i bcud //
bzhes nas 'gal 'khrul nyams chag tshangs par stsol //
bskyed rim ma gsal bzlas brjod mthar ma phyin //
ting 'dzin g.yel zhing rang 'dod phrin las bcol //
rtsa ba yan lag dam las 'gal pa rnams //
mthol lo bshags so byang zhing dag gyur cig
/man ngag gi yi ge brgya pa bzla /
tshogs tha ma la brten te gsang ba'i 'du ba la 'khu ba rnams bsgral zhing bstab pa ni /
bdag nyid skad cig gis pad+ma he ru ka'i skur gyur /
na mo /
mchog gsum rtsa gsum bden pa dang //
lha sngags phyag rgya ting 'dzin mthus //
dgra bgegs log 'dren gnod byed rnams //
mtshan ma'i rten la myur du khug
/badzra aM ku sha dzaH
dzaHhU~M baM hoH
hU~M/
shes rab gtum mo'i e dbyings 'bar ba ru //
thabs mchog rig pa'i rdo rje'i mtshon bsnun pas //
gzung 'dzin nyon mongs bag nyal bcas pa kun //
bde stong ye shes chen po'i klong du bsgral //
rdo rje dga' bzhi'i dam tshig cher sbar zhing //
zhen rtog phung po rang grol dbyings su bstab //
bdag 'dzin 'khor ba'i rtsa ba rgyun chad nas //
snang sems rang dbang thob pa'i phrin las mdzod /
sha trUM mA ra ya phaT/
badzra sa ma ya kha kha khA hi khA hi /
de nas brda'i 'bul len bcas tshogs la rol /
nang dang gsang ba'i dam tshig gis tshims par spyod cing rdo rje'i glu len /
mthar smon lam gdab pa ni /
hoH
bde stong rol pa'i tshogs mchod 'di phul pas //
bsod nams ye shes tshogs gnyis rab rdzogs te //
'khor 'das kun la dbang bsgyur dpal chen po'i //
ye shes phyag rgya myur du 'grub par shog
/lhag ma bdud rtsi'i kha phrus btab la /
pany+tsa a mr-ita hU~M ha hoHhrIH
hrIHpheM/
gnas yul dur khrod zhing skyong DA ki dang //
'jig rten gnas nyul dam tshig rjes gcod rnams //
dpal gyi pham phab lhag ma'i bdud rtsi bzhes //
'gal byed log par lta ba'i snying khrag rngubs /
khams gsum yid la 'gugs pa'i lcags kyus thobs //
rnal 'byor bstan pa rgyas pa'i grogs mdzod cig
/oM uts+tshiSh+Ta ba liM ta b+huny+dza hoH
thugs dam bskul ba ni /
hrIH
bskul lo bskul lo thugs dam dbyings nas skul //
bla ma yi dam mkha' 'gro chos skyong dang /
khyad par pad+ma DA ki bka' sdod bcas //
bde chen dbang gi las la sku skyod 'tshal /
kha sbyor sku las sprul pa'i pho nya yis //
'dod khams 'jig rten dbang du sdud par mdzod //
tshangs dbyangs gsung las sprul pa'i rig sngags kyis //
gzugs khams 'jig rten dbang du sdud par mdzod //
rjes chags thugs las sprul pa'i 'od zer gyis //
gzugs med 'jig rten dbang du sdud par mdzod //
ye shes dbyings kyi sgyu 'phrul drwa ba yis //
'jig rten 'das kun dbang du sdud par mdzod //
brtan g.yo 'khor 'das yid la gang 'dod pa //
mos bzhi'i tshul du myur bar dbang 'dus shing //
mi ldog gcig gyur sher phyin yum gyi klong //
'khor ba dong nas sprug pa'i phrin las mdzod //
srung ma rnams la tha tshig gi chad mdo 'bul ba ni /
hrIH
gzhi dbyings ka dag pad+ma gar dbang gis //
gzhi snang 'od gsal sbubs su bkrol ba'i dus //
gsal ba'i rang gzugs dbang phyug pho rgyud tshogs //
bde ba'i rang mdangs u ma mo rgyud 'khor //
mi rtog rang bzhin dregs byed ma ning rnams //
rang shar rang grol rdo rje'i g.yar dam bcas //
lhun grub phrin las mdzad par bka' bsgos ltar //
'dzin med gnyug ma'i gtor ma 'di bzhes la //
snang sems dbang du 'du ba'i grogs mdzod cig
/bshal chus brtan ma skyong ba ni /
hrIH
lugs 'byung rten 'brel dus sbyor gnas dag pa //
lugs ldog bden don yan lag bcu gnyis dngos //
bod skyong brtan ma rdo rje dbang mo'i tshogs //
pad+ma gar dbang gsang ba'i dkyil 'khor du //
snyoms zhugs dam tshig phog pa dran mdzod la //
byang sems bdud rtsi'i dgyes mchod tshims par bzhes //
'jig rten bde zhing bstan pa rgyas pa dang /
khams gsum dbang du 'du ba'i phrin las sgrubs //
ma ma hriM hriM badzra a mr-ita pU dza hoH
rdo rje'i bro yis phrin las kyi mjug sdud pa ni /
hU~M/
dbang drag rta yi brtul zhugs kyis //
dug gsum 'bar ba'i btson khang du //
bdag tu 'dzin pa'i dam sri bkug
/dbang chen rol pa'i bro rdung zhing //
bdag med stong pa'i phyag rgyas gdab //
gnyis snang rtsad nas ma chod bar //
nam yang ldang bar ma gyur cig
/laM satwam+b+ha ya nan /
dngos grub bskul ba ni /
hU~M/
bde mchog bde spyod zla gam dbang gi klong //
'gro la rtse gcig dgongs pa'i thugs dam can //
bla ma yi dam pad+ma DA ki ma //
'khor bcas mkhyen brtse ye shes sgo phyes la //
dbang dang byin rlabs dngos grub ma lus pa //
sgrub mchog bdag la dus 'dir bstsal du gsol //
'jig rten 'das pa'i byin rlabs dngos grub dang //
brtan g.yo'i dwangs ma khyad par 'dod pa'i don //
da lta nyid la dbang du gyur nas kyang //
rang snang dbang 'dus gzhan snang zil gyis non //
bsam don yid bzhin 'grub pa'i dngos grub stsol //
oM pad+ma DA ki nI sid+d+hi hU~M:
nongs pa bshags pa ni /
hoH
chos kun gdod nas skye 'gag gnas bral yang //
zhen chags 'khrul pas nongs pa ci bgyis pa //
sor rtog ye shes klong du bzod bzhes la //
srid zhir dbang sgyur chen por dbugs dbyung stsol //
ces dang yi ge brgya pa brjod /
mdun bskyed ye shes pa rten la bzhugs /
dam tshig pa oM AHhU~M gis rang la bsdu /
bdag bskyed hU~M gis 'od gsal du gzhug cing /
phaT kyis thun mtshams kyi lha skur ldangs la /
smon lam bya ba ni /
bdag gzhan dus gsum bsags pa'i dge ba yis //
rlung sems snang ba dbang du 'dus nas kyang //
'khor 'das kun gyi khyab bdag bde ba che //
dbang chen yab yum go 'phang myur thob shog
/bkra shis brjod pa ni /
e ma hoH
rang snang pad+mo rgyas pa'i gzhal med khang //
rig rtsal pad+ma rnam par rol pa'i lha //
srid zhi dbang du mdzad pa'i bkra shis des //
'dod rgu dbang byed dge legs dpal 'bar shog
/rang byung zla gam dbang gi pho brang du //
bde ba'i mdangs 'byin pad+ma rigs kyi lcam //
zag med dga' ba 'khyil ba'i bkra shis des //
'dod rgu dbang byed dge legs dpal 'bar shog
/phyogs las rnam rgyal chos bzang 'dun sa ru //
'jig rten dbang phyug lha chen tshogs kyi rje //
gang bsam myur du 'gugs pa'i bkra shis des //
'dod rgu dbang byed dge legs dpal 'bar shog
/phyi rol yul snang mtha' dag dbang du 'dus //
rlung sems 'khrul rtog nang gi dbu mar zhugs //
'gyur med bde chen rdo rje gar gyi dbang //
chos dbyings kun khyab chen po'i bkra shis shog
/ces brjod cing rang sems snang ba'i dbang du ma shor bar nyams bskyang la snying gi dpyid dpal rgyas pa'i dge legs su bya'o //
mkha' 'gro'i gtad rgya khrol min kyang //
nyams su shar la nongs pa'i tshogs //
bla ma mkha' 'gros bzod bzhes la //
dge bas gar dbang sku 'grub shog
/ces pa'ang gter gsar pad+ma mkha' 'gro zur bkol skabs khyer bde nyer mkhor 'os par mthong zhing 'bri 'dod pa zhig byung nas thol byung du pad+ma gar gyi dbang phyug rtsal gyis tsa 'dra rin chen brag tu bgyis pa dge legs 'phel /
snod min nas dpe tsam yang mi mthong ba bka' srung lcam dral la gnyer du gtad do //
sa ma ya /
sbas rgya ///
/
