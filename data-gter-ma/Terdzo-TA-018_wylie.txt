@#//
zab chos rig 'dzin thugs thig gi dbang gi mtshams sbyor dri ma med pa'i 'od ces bya ba bzhugs so //
oM swasti /
dbang bzhi'i chu bos bdag rgyud smin mdzad pa //
bka' drin mnyam med bla mar phyag 'tshal te //
thugs thig rtsa ba'i dbang bskur cho ga yi //
mtshams sbyor zin bris gsung rgyun ji bzhin bri //
de la gnas khang byi dor byas par /
rdul tshon gyi dkyil 'khor bzhengs pa'am /
ras bris bkram pa'ang rung ste /
dbus su many+dzi'i steng du rnam bum /
g.yas su gtor ma /
g.yon du gsang rdzas kyi thod pa'i khar me long la sin+d+hu ra'i chos 'byung bsnol ma mUM yig dga' 'khyil dang bcas bris pas bkab /
de dag gi mdun gyi g.yas ngos su rigs lnga'i phyag rgya /
phur bu /
bza' bca'i longs spyod dang bcas pa /
g.yon ngos su sku 'bag
/me long /
shel rdo /
rma bya'i mdongs rnams bkod la /
mtha' mchod gtor sman raka nyer mchod la sogs pas bskor te /
slob dpon gyi bya ba sgrub mchod ni /
sbyang gzhi khams bde bar gshegs pa'i snying po nyid du nges pa'i phyir mtshan ma'i rten bris dkyil gyis mtshon nas ris med pa'i mkha' khyab kyi sems can snod bcud du snang zhing zhen pa thams cad dam tshig gi dkyil 'khor du cho ga gsum gyi sgo nas gsal btab la /
de bzhin gshegs pa thams cad ye shes sems dpa'i rnam par spyan drangs te /
dam ye gnyis su med par byas nas mchod bstod bzlas pa sogs las byang bzhin du gyer tshig gcig gi sgo nas bdag mdun sgrub mchod dang /
bkol byang bzhin dbang don gyi bum pa sgrub pa /
srung ma'i gtor bsngo /
dbang blang ba rnams phyag len mthong brgyud ltar byas la /
de nas slob ma rnams las bum gyi chus khrus bya /
phyag byas te gral du 'khod pa la /
sngon gtor a mr-itas bsang /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
'bar ba'i phyag rgya dpral bar bskor zhing phaiM zhes brjod pas mgron bkug
/oM sarba b+hU mi pa ti i daM ba liM ta gr-ih+nan+tu :
ma ma rak+Sha khA hi khA hi+i :
zhes lan gsum gyis bsngos la /
srid gsum zhing na gnas pa yi :
gsang sngags zab mo'i cho ga la :
dbang med thams cad mgu byos la :
dengs shig bka' las 'da' byed na :
sna tshogs mtshon cha 'bar ba yis :
rdul phran bzhin du brlag par 'gyur :
zhes mthar sum+b+ha'i drag sngags thun brab spos rol dang bcas pas bskrad /
de nas badzra rak+Sha rak+Sha hU~M:
zhes brjod pas phyogs mtshams thams cad rdo rje'i ra ba drwa ba gur bla bre ye shes kyi me phung mtha' med du 'phro bas mtshams bcad par mos pa mdzod /
ces srung 'khor gsal btab nas /
las rdor gyis me tog bkram bsdu byas la /
slob dpon gyis /
nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas tshul bzhin du nyams su blang bar bgyi'o snyam pa byang chub kyi mchog tu thugs bskyed pa dang /
chos gsan pa'i kun tu spyod pa yang rgyud sde rnams nas ji skad gsungs pa ltar legs par gsal btab ste gsan par zhu /
de yang gang gsan bya'i chos ni /
'o skol gyi ston pa thabs mkhas la thugs rje chen po dang ldan pa de nyid kyis /
gdul bya'i bsam pa dang /
dbang po dang /
skal pa'i khyad par dang rjes su mthun pa'i chos kyi bdud rtsi bsam gyis mi khyab pa zhig bstan pa thams cad kyang /
bsdu na theg pa rim pa dgu'am /
de'ang rgyu 'bras kyi theg pa gnyis su 'du ste /
kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje'i theg pa 'o //
zhes gsungs pa ltar /
theg pa chen po pha rol tu phyin pa bden gnyis la bzang ngan blang dor du blta ba las /
'dir kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug chos skur rtogs par byas la /
ting nge 'dzin gyis goms par byed pa'i phyir 'bras bu lam byed kyi khyad par du 'phags pa gsang sngags rdo rje'i theg pa yin /
de ltar yang slob dpon sangs rgyas gsang bas /
thabs kyi theg pa chen po ni //
rnam par byang dang sdug bsngal dag
/kun rdzob tu 'ang dbyer med de //
lta ba mtho dman de tsam mo //
zhes dang /
sgyu 'phrul gsang ba snying po las /
'di ni gsang chen nges pa yi //
'bras bu'i lam du gyur pa yin //
zhes gsungs /
de la'ang gsang sngags gsar rnying gnyis las /
'dir gsar ma las spyan 'dren pa po yon bdag
/phyag bzhes kyi gtsug lag khang /
'chad pa po'i paN chen /
sgyur byed kyi lo tsA ba /
zhu rten gyi me tog
/brjod bya chos kyi khyad par te /
che ba drug ldan gyis 'phags pa gsang sngags rnying ma yin /
de la'ang phyi thub pa rgyud kyi theg pa kr-i yog sde gsum dang /
nang pa thabs kyi rgyud kyi theg pa bskyed rdzogs rnam pa gsum ste drug tu dbye ba'i rang skad thun mong ma yin pa las nang rgyud /
de la'ang rgyud sde dang /
sgrub sde gnyis las /
'dir sgrub sde'i sde tshan du gtogs shing /
rgyud lung man ngag gsum ka'i snying po gcig tu dril ba lta bu /
zab pa las kyang ches zab pa'i gdams pa yin /
de yang spyir snga 'gyur rdo rje theg pa la bka' gter gyi babs so gnyis su bzhugs pa las /
'dir bka' ma las bka' babs lung bstan /
smon lam dbang bskur /
mkha' 'gro gtad rgya ste /
khyad par gyi brgyud pa gsum dang /
gtso bor brgyud thag nye zhing /
gter yig gi dpe dpang mnga' bas khungs btsun pa dang /
gang la gang 'dul gyi dus dang 'tsham par mngon du snang ba'i phyir zab lam nub pa med pas khyad par du 'phags pa gter gyi phyogs su gtogs pa yin /
de yang dus gsum gyi rgyal ba thams cad kyi gsung rdo rje'i bdag nyid mngon rdzogs ston pa 'od dpag tu med pa'i ngo bo las ma g.yos bzhin du /
thugs rje'i rang rtsal ma 'gag pa'i cho 'phrul /
nang ltar na 'phags pa spyan ras gzigs dbang phyug dang /
phyi ltar na slob dpon chen po pad+ma saM b+ha ba'i rnam rol du bstan nas gdul bya mtha' yas pa'i don mdzad pa las /
bye brag dzam bu'i gling 'dir thub pa'i dbang po'i rgyal tshab tu d+ha na ko sha'i rgya mtshor pad sdong las sku 'khrungs pa'i tshul bstan te /
rgya bod kun tu sangs rgyas kyi bstan pa la ston pa gnyis pa lta bur gyur cing /
khyad par du'ang lho nub srin po'i kha gnon du gshegs par dgongs nas zhal chems kyi tshul du bar khang g.yu zhal sngon por las can gyi rje 'bangs lnga la shin tu zab pa rig 'dzin thugs thig gi man ngag rnams gsungs te /
snyigs ma'i dus su bstan mtha' gter gyis skyong :
de phyir mi spel mi 'jigs rgya yis thob :
spur rgyal bod yul g.ya' ma lung zhes pa'i :
rin chen brtsegs 'dra'i brag 'dabs gter du sbos :
zhes gdams pa ltar /
lo tsA ba chen po spa gor bai ro tsA nas gter du sba bar mdzad pa /
phyis lo chen nyid kyi sku'i sprul pa rig 'dzin gter ston chen po 'gro 'dul gter bdag gling pa'am /
mtshan gzhan pad+ma gar dbang 'gyur med rdo rje rtsal zhes snyan grags kyi ba dan dkar po srid pa'i rtse mor yongs su sbreng ba gang gis zab mo'i gter nas spyan drangs te skal ldan gyi gdul bya dpag tu med pa smin grol gyi sa la 'god par mdzad pa yin la /
de lta bu'i zab mo'i gdams pa de la'ang /
lam gyi gzhi smin byed dbang gi rim pa dang /
lam gyi dngos gzhi bskyed rdzogs kyi rim pa gnyis su yod pa las /
'dir dbang bskur ba'i rim pa de sgrub pa skabs su babs pa yin /
de la'ang rdo rje slob dpon gyi bya ba dang /
rdo rje slob ma'i bya ba gnyis las /
slob dpon gyi bgyi 'os rnams bla ma dam pa'i phyag bzhes las ji ltar 'byung ba ltar chad lhag med par sngon du song grub /
da khyed rang gi ngo skal du gyur pa ni bla ma dang dkyil 'khor gyi gtso bo tha mi dad pa la 'jug pa'i chos rnams zhu ba'i yon du maN+Dal phul mdzod /
ces brda sbyar la /
sngar me tog bkram bsdu byas pa'i maN+Dal 'bul du gzhug
/de nas gsol ba gdab pa'i slad du dmigs pa 'di bzhin du mdzod /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du dbang zhu ba'i yul du gyur pa'i slob dpon nyid dus gsum sangs rgyas thams cad kyi ngo bo bla ma rdo rje thod phreng rtsal dngos yin snyam du mi phyed dad pa'i gdung shugs drag pos /
'di ltar chos thams cad rang bzhin gyis rnam par dag pas sku gsung thugs kyi ngo bor gdod nas bzhugs na'ang /
sngon chad ma rig pa'i dbang gis 'ching grol med pa'i gnas lugs ma rtogs pas 'jigs rung 'khor ba'i g.yang sar 'phyan nas sdug bsngal bar gyur gyi /
da ni bla na med pa'i bde ba thar pa dam pa'i grong khyer du 'jug par 'tshal na thugs brtse ba chen pos rjes su bzung du gsol snyam pa'i sgo nas 'di'i rjes zlos mdzod /
kyai :
bla ma rtsa gsum lha tshogs dgongs su gsol :
bdag ni sngon chad ma rig 'khor bar 'khyams :
deng bzung 'jig rten bya ba kun spangs nas :
thar pa'i grong du 'jug 'dod gnang bar gsol :
zhes lan gsum gyis gsol ba btab pa'i lan du /
'o skal ldan khyed rnams dkyil 'khor zab mo 'dir 'jug par spro na bla na med pa'i brtson 'grus drag po bskyed par gyis shig ces 'doms pa 'dir gda'/
kye :
skal ldan rigs kyi bu rnams nyon :
theg mchog zab mo 'dir 'jug na :
khyed rnams rtsol sems ma chung bar :
nan tan snying rus bskyed par 'tshal :
zhes brjod /
de nas rgyud dag par bya ba'i phyir yan lag bdun pa sngon du 'gro ba can gyi skyabs su 'gro zhing sems bskyed par bya ba'i dmigs pa 'di bzhin du mdzod /
mdun gyi nam mkhar bla ma dang dkyil 'khor gyi gtso bo gnyis su med pa'i bla ma rdo rje thod phreng rtsal gyi rnam par bzhugs pa'i mtha' skor du brgyud pa'i bla ma /
yi dam dkyil 'khor gyi lha tshogs sangs rgyas dang byang chub sems dpa' thams cad sprin phung gtibs pa bzhin du bzhugs pa'i spyan sngar /
lus zhing gi rdul snyed du sprul te phyag 'tshal ba dang /
mchod pa'i sprin spro ba /
sngar byas kyi sdig ltung rnams la gnong 'gyod drag pos bshags shing sdom pa /
dge ba la rjes su yi rang ba /
chos kyi 'khor lo bskor bar bskul ba /
mya ngan las mi 'da' bar gsol ba 'debs pa /
dge ba de dag dmigs med 'khor gsum yongs su dag pa'i tshul gyis byang chub mchog tu bsngo ba rnams bgyid snyam pa'i sgo nas 'di'i rjes zlos mdzod /
bde gshegs sras bcas bdag la dgongs su gsol :
zhes sogs lan gsum /
slar yang tshogs zhing khyad par can de dag dkon mchog gsum gyi bdag nyid du mos la /
dus 'di nas bzung ste /
sems can thams cad bla na med pa'i byang chub ma thob kyi bar du sgo gsum gus pas skyabs su 'gro snyam pas 'di'i rjes zlos mdzod /
phyogs dus bde gshegs rgyal ba sras bcas la :
sogs lan gsum /
de nas mkha' mnyam gyi sems can thams cad sdug bsngal gyi rgyu 'bras la rtag par spyod pa 'di rnams bla na med pa sangs rgyas kyi go 'phang la 'god par bya /
de'i ched du byang chub mchog tu sems bskyed par bgyi'o snyam pas 'di'i rjes zlos mdzod /
ho :
deng nas bzung ste 'khor ba ma stongs bar :
sogs gsum /
de ltar skyabs su 'gro ba dang sems bskyed pas rgyud dag par byas te dkyil 'khor chen por 'jug rung du bsgrubs pas /
dbang bskur ba ni dkyil 'khor sngon du 'gro ba can yin pas thog mar dkyil 'khor du 'jug pa'i phyir chas su 'jug pa ni /
sngon chad gnyis 'dzin gyi zhen rtog 'thug pos mig ldongs pas dkyil 'khor gyi lha tshogs ma mjal ba'am /
mjal na'ang dkyil 'khor so ma 'di nyid ma mjal ba mtshon byed du ras dmar po res gdong g.yogs pa'i mos pa mdzod /
oM tsak+ShuHban+d+ha wa ra ma na ye swA hAs mig dar 'ching /
dkyil 'khor gyi lha dang mjal ba'i tshe phyag stong du mjal mi rung bas phyag tu u dum+ba ra'i me tog gi phreng ba kha dog lnga tshar bzung ba'i mos pa mdzod /
A khaM wI ra hU~M gis me tog gi phreng ba gtad /
skabs 'dir gzhung las bgegs la gtor ma sbyin pa 'byung yang 'khrug sdeb kyi dgongs pa ltar gong du song /
'dir ting nge 'dzin gyi bgegs skrod pa tsam phyag len du mdzad pas dmigs pa 'di bzhin du mdzod /
slob dpon gyi thugs ka nas khro tshogs mtshon cha'i char 'beb pa nyi zer gyi rdul phran ltar 'phros pas dkyil 'khor du 'jug cing dbang bskur ba la bar du gcod pa'i gdon bgegs thams cad rgyang ring du bskrad par mos la /
gu gul gyis 'dug
/yungs kar gyis brab /
sum+b+ha'i sngags bzla zhing /
rol mo'i sgra tsham rngam dang bcas pa byas la /
sngar ltar badzra rak+Sha rak+Sha hU~M/
zhes sogs kyis srung 'khor gsal btab cing /
rtsa sngags srung ba'i sham bu can gyis sngags mdud byas pa'i srung skud dmar po skyes pa'i dpung pa g.yon dang /
bud med kyi g.yas su bcings la las bum gyi chu gtor zhing rdo rje'i rgyas btab pas bar gcod bsrung ngo /
de nas dbang bskur ba de yang rten dkyil 'khor la brten nas thob na'ang /
dbang 'dzin pa ni dam tshig dang sdom pa la rag las pas smin byed kyi rten sdom ldan du bya ba'i phyir spyi dang bye brag khyad par gyi sdom pa rnams blang bar bya ste /
de la spyi'i sdom pa ni /
gzhan la gnod pa'i sbyor ba las sems bsrung ba so thar /
de'i steng du phan 'dogs kyi sbyor ba la zhugs pa byang sdom /
de gnyis ka'i steng du sangs rgyas kyi mdzad pa nyams su blangs te /
mnyam pa chen po'i ngang nas thabs la mkhas pas gzhan don rlabs po che spyod pa sngags sdom /
khyad par du'ang bla na med pa'i sngags kyi dam tshig
/bla ma dang mched bkur ba sku'i dam tshig
/sngags dang phyag rgya rgyun mi gcod pa gsung gi dam tshig
/byang chub kyi sems mi spang zhing gsang bcu mi bstan pa thugs kyi dam tshig ste rtsa ba'i dam tshig gsum /
spyad dang mi spang dang du blang /
shes dang sgrub pa lnga lnga 'o //
zhes gsungs pa ltar yan lag gi dam tshig nyi shu rtsa lnga dang /
bde gshegs rigs lnga'i sdom pa la sogs pa ste /
spyi dang bye brag gi dam tshig dang sdom pa rnams bzung bar bya'o snyam pas 'di'i rjes zlos mdzod /
bde gshegs sras bcas bdag la dgongs :
bdag ming 'di zhes bgyi ba yis :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su bzung bar bgyi :
zhes lan gsum gyis sdom pa bzung ste /
de nas gtso bo'i thugs ka nas bye ba'i las kyi rdo rjes rdo rje'i lam nas dkyil 'khor gyi nang du drangs pa'i mos pa mdzod /
slob dpon gyis rdo rje la 'jur bcug ste /
dzaHhU~M baM hoHpra we sha ya phaT/
ces drangs pas tshad med pa bzhi'i 'jug pas dkyil 'khor gyi sgo bzhi nas zhugs te /
lha tshogs rnams la phyag byas nas dkyil 'khor gyi shar sgo'i nang du 'khod pa'i mos pa mdzod /
de dag ni phyi mtshan ma'i dkyil 'khor du 'jug pa'o //
de nas nang ye shes kyi dkyil 'khor du 'jug pa'i slad du sbyor ba dam la bzhag pa la bzhi las /
dang po phan yon gyi sgo nas dam la bzhag pa ni /
rdo rje spyi bor bzhag la /
rigs 'dus rtsa gsum dkyil 'khor du :
gzhug cing ye shes rdo rje byin :
de yis dngos grub thob par 'gyur :
bla med gsang ba'i man ngag rnams :
snod min smra bar ma byed cig :
ces brjod /
gnyis pa nyes dmigs kyi sgo nas dam la bzhag pa ni /
rdo rje snying gar bzhag ste /
rtsa gsum rigs 'dus lha tshogs deng :
khyod kyi snying la yang dag zhugs :
gal te tshul 'di smras pa na :
de ma thag tu dral te gshegs :
zhes brjod /
gsum pa khe nyen gyi sgo nas mna' chu blud de dam la bzhag pa ni /
bdud rtsi lce la bzhag ste /
'di ni dam tshig rdo rje'i chu :
dam bsrung dngos grub chu 'dis 'grub :
dam tshig 'das na sreg par byed :
de bas dam las ma 'da' zhig :
badzra sa ma ya i dan+te na ra kan :
zhes bro bor du gzhug go
/de ltar bdud rtsi'i chu de lce la bzhag kyang snying gi dkyil du babs te /
gal te dam tshig las 'das na badzra yak+Sha kro d+ha zhes bya ba sdig pa mgo dgu par gyur nas snying khrag 'jib pas mthong chos su'ang tshe thung zhing nad mang /
phyi mar dmyal ba'i gnas su ltung nas nyam thag par 'gyur la /
dam tshig bsrungs na lha ye shes sems dpar gyur nas rtag tu byin gyis rlob cing /
'di phyi'i phan bde ma lus pa ster bar 'gyur ro //
zhes brjod /
bzhi pa rdo rje slob dpon bka' gnyan pa'i sgo nas dam la bzhag pa ni /
rdo rje dang phreng bar bcas pa'i phyag g.yas pa spyi bor bzhag ste /
ho :
deng nas bzung ste bu khyod kyi :
rdo rje 'dzin pa nga yin gyi :
gang zhig nga la brnyas pa na :
tshe 'phos na raka ltung 'gyur bas :
nga yis ji ltar bstsal bzhin sgrubs :
dam las ma 'da' gnas par gyis :
zhes brjod pas dam la bzhag go
/de nas nang 'jug gi dngos gzhi ye shes dbab pa yin pas /
khyed rang lus kyi gnad skyil krung drang por bsrang /
ngag gnad rlung kha sbyor du 'ching /
sems gnad dmigs pa ma yengs pas 'di bzhin mdzod /
slob dpon gyi thugs ka nas 'od zer 'phros pas khyed rang la phog
/rnam smin sha khrag gdos bcas kyis mtshon pa'i ma dag pa'i snang ba thams cad mi dmigs te stong par sbyangs /
stong pa'i ngang las chu las chu bur rdol ba bzhin rigs 'dus bla ma rdo rje thod phreng rtsal gyi skur gyur pa ni /
sku mdog mthing ga gsal zhing 'tsher ba'i 'od zer 'phro ba /
zhal gcig phyag gnyis spyan gsum pa /
lo brgyad pa'i na tshod can /
khro 'dzum 'gying ba'i nyams dang ldan pa /
phyag gnyis rdor dril thugs kar bsnol bas yum dbyings phyug man+dA ra ba dmar gsal gri thod 'dzin pa la 'khyud pa /
dar dang rin po che dang rus pa'i rgyan can /
sku smad la stag gi pags pa'i sham thabs dkris pa /
zhabs rdo rje'i skyil krung can /
'ja' tshon 'od lnga 'khrugs pa'i klong na bde stong gnyis su med pa'i ngo bor bzhugs pa /
de'i thugs kar g.yung drung dmar po g.yon du 'khor ba'i lte bar yaM/
yan lag bzhi la ha ri ni sa'i yig 'bru mar me ltar gsal zhing 'bar ba rlung sems kyi dwangs ma ye shes kyi ngo bor bsam /
de las 'og rlung bskul ba'i rkyen gyis yaM las rlung g.yos /
g.yung drung g.yon du drag tu 'khor bas yan lag gi yi ge bzhi las mu med pa'i 'od zer 'phros pa ba spu'i bu ga nas phyir 'thon pas sangs rgyas dang byang chub sems dpa' dpa' bo rnal 'byor ma'i tshogs thams cad bla ma rig 'dzin kun 'dus kyi dkyil 'khor 'khor lo'i sku phyag rgya /
gsung yig 'bru /
thugs phyag mtshan gyi rnam par kha ba dang bu yug 'tshub pa bzhin du byon nas khyed rang gi lus ngag yid gsum la sib sib thim pa'i mos pa mdzod /
khyad par gyi rdzas dud bdug
/DA dril 'khrol zhing rol mo sna tshogs kyi sgra sbyar te /
hU~M/
yul gyi ming ni rnga yab gling //
pad+ma 'od kyi gzhal yas su //
rig 'dzin pad+ma 'byung gnas la //
pad+ma thod phreng rtsal du grags //
'khor du sogs las byang ltar las mjug tu /
oM AHhU~M badzra gu ru pad+ma thod phreng rtsal de wa DA ki nI d+harma pA la A be sha ya a A:
hrIM hrIM hrIM:
pheM pheM pheM:
zhes drag tu bzla zhing byin dbab /
phebs pa na /
de ltar byin phab pa'i ye shes pa rnams khyed rang la ro gcig tu brtan par gyur pa'i mos pa mdzod /
rdo rje rgya gram spyi bor bzhag ste /
tiSh+Tha badzra /
zhes brjod /
de nas dngos grub kyi ltas brtag pa'i ched du khyod rang mig ras dang bcas bzhin pas dkyil 'khor gyi steng gi bar snang la bltas te kha dog gang mthong ba de nged la smra dgos pas /
kye /
khyod kyi mig lam na ci snang /
zhes dris la /
dkar po mthong na zhi ba /
ser pos rgyas pa /
dmar pos dbang /
sngon po'am nag pos drag po /
ljang gu'am khra bo mthong na lhun gyis grub pa'i las 'grub par 'gyur ba yin no //
zhes lung bstan /
de nas rigs brtag pa'i phyir me tog dor ba ni /
'di na bla ma rig 'dzin kun 'dus kyi dkyil 'khor gyi lha tshogs bzhugs pa yin te /
de yang ngo bo ye shes gcig las gtso 'khor gyi rnam par shar ba ma gtogs ngo bo la bzang ngan med kyang /
rang gi las 'brel yod pa'i lha de la babs par shog snyam du 'di'i rjes zlos dang bcas te ltos pa med par dor mdzod /
ho :
rigs 'dus rtsa gsum dkyil 'khor du :
'brel ba'i me tog 'di 'bul bas :
sngon nas las 'phro gang yod pa'i :
dkyil 'khor lha dang bdag mjal shog :
pra tIts+tsha badzra ho :sa me tog dor du bcug nas gang la babs pa de'i rigs nges par byas nas gsang ba'i ming btags /
sngar phul ba'i me tog gi phreng ba de dbang rtags cod pan gyi tshul du mgo bor bcings pa'i mos pa mdzod byas la /
pra ti gr-ih+Na i maM satwa ma hA ba la tiSh+Tha hU~M:
cod pan gyis dbang bskur ro //
de nas ma rig pa'i ling thog mig dar dang lhan cig tu bsal ba'i mos pa mdzod /
ho :
ston pa rigs 'dus rtsa gsum lhas :
khyod kyi ma rig chu bur mig :
rig pa ye shes ngang du bsal :
spro bas dkyil 'khor gnyan por ltos :
dz+nyA na tsak+ShuHpra be sha ya phaT:
ces brjod cing /
gser thur thogs te mig dbye ba'i rgyas gdong g.yogs bkrol lo //
de nas ye shes kyi mig gsar du thob pa de la mthong ba bstan par bya ste /
ho :
dkyil 'khor gnyan po 'di la ltos :
da ni dad pa rab tu skyed :
khyod ni las dang skal bar ldan :
'di mthong dngos grub thob par 'gyur :
zhes blta bar bskul la /
de yang 'di na slob dpon gyi sku rang bzhin lhun gyis grub pa'i dkyil 'khor du bzhugs pa dang /
mdun gyi rdul tshon nam ras bris rang snang dbyer med bla ma rig 'dzin kun 'dus kyi dkyil 'khor du mngon sum du gsal bar bzhugs pa ni gzugs brnyan gyi dkyil 'khor 'dis mtshon pa yin te /
de yang gnyis 'dzin gyi rtog pa sreg pa'i brdar phyi rol du ye shes kyi me rab tu 'bar ba /
mi rtog pa'i ye shes la gzhan gyis mi shigs shing mi tshugs pa'i brdar de'i nang du rdo rje'i ra ba /
rnam par rtog pa'i tshogs brgyad gnas su dag pa'i brdar dur khrod chen po brgyad /
'khor bar gnas nas 'gro don mdzad kyang 'khor ba'i skyon gyis ma gos pa'i brdar pad+ma'i phreng ba /
mi rtog pa'i ye shes la spros pa'i zug rngu med pa'i brdar phyi zlum por 'khor ba /
yon tan dpag tu med pa rgyas pa'i brdar gzhal yas khang gru bzhi pa /
byang chub kyi phyogs kyi chos sum cu rtsa bdun dang /
ye shes lnga la sogs pa'i rang bzhin dkyil 'khor gyi chos rnams kyis mdzes par spas pa'i nang du /
rnam shes tshogs brgyad ye shes brgyad dang /
dug gsum sku gsung thugs su dag pa'i brdar 'khor lo rtsibs brgyad pa dang /
pad+ma 'dab ma brgyad dang /
rin po che cha brgyad pa gsum gyis phyi nas rim bzhin bskor ba'i nang du ye shes lnga mtshon pa'i pad+ma 'dab ma bzhi lte ba dang bcas pa lnga /
gtso bo'i gnas su dgos 'dod lhun gyis grub pa'i brdar rin po che'i khri
/gtso 'khor thams cad kyi gnas su nyes skyon gyis ma gos pa'i brdar pad+ma /
shes rab rang bzhin med pa'i brdar nyi ma /
thabs 'gag pa med pa'i brdar zla ba'i gdan te /
de dag ni rten gzhal yas khang gi don rtags so //
brten pa lha'i don rtags ni /
nyon mongs pa lnga ye shes lngar dag pa'i brdar rigs thams cad kyi bdag po bla ma rdo rje thod phreng rtsal dang /
thod phreng rigs bzhi /
de yang snang stong zung du 'jug pa'i brdar yab yum gyi rnam par gsal ba /
rnam par shes pa'i tshogs brgyad /
rnam shes kyi yul brgyad /
tshogs brgyad gnas su dag pa'i ye shes brgyad mtshon pa'i brdar nang nas rim bzhin sprul pa'i mtshan brgyad /
bka' babs kyi rig 'dzin brgyad /
dpal chen po sgrub sde brgyad /
sgo bzhir tshad med pa bzhi'i rang bzhin gyi ging bzhi /
phyi'i khor yug la 'khor ba'i chos thams cad kyang bdag nyid chen por rang snang ba'i brdar rgyal po chen po sde bzhi dang phyogs skyong ba bcu la sogs pa bka' nyan pho nya'i tshogs bsam gyis mi khyab pas bskor ba'o //
de lta bu'i rten dang brten pa'i dkyil 'khor rnams kyang rang sems las gud na yod pa ma yin te /
don dam par rang la gdod nas bzhugs pa'i rang bzhin lhun grub kyi dkyil 'khor nyid da res gzugs brnyan gyi dkyil 'khor gyis mtshon te mngon sum du mjal bar gyur snyam du mos pa mdzod /
ces pa tsam mam /
spro na lha ngo bstan pa'i rjes su /
de'i nang nas kyang khyod rang gi yi dam gyi lha 'di yin no //
zhes me tog phog pa'i lha ngo bstan /
gang ltar yang phyag shing gis dkyil 'khor bstan zhing ngo sprad nas /
de dag gis ni lha dang skal pa mnyam pa'i ched du dkyil 'khor du 'jug pa'i chos rnams legs par song grub /
de ltar zhugs pa'i phan yon kyang /
mnyam sbyor las /
rdo rje sems dpa' la sogs pa'i //
'khor lo mngon du mthong ba yi //
bsod nams rtag pa gang yin pa //
phyis byas pa 'ang de bzhin no //
zhes pas sngon 'og min du mthar lam pa zhugs pa dang skal pa mnyam pa yin no //
zhugs nas mngon par dbang bskur ba la /
spyir dbang gi ngo bo ni /
thob bya'i nus pa khyad par can rgyud la 'jog pa'i las kyi bdag nyid can yin la /
nges tshig ni /
a b+hi Shiny+tsa'i sgra las drangs na mngon par gtor ba zhes bya ste /
dngos su lus ngag yid gsum gyi dri ma 'khrud pa dang /
brgyud nas skal pa 'jog pa la 'jug ste /
he ru ka 'dus pa'i rgyud las /
rgyud dag nus pa thob phyir dbang //
zhes gsungs /
dbye na sgyu 'phrul gsang ba snying po'i rgyud phyi ma las /
slob dpon gsang ba shes rab dang //
de ma thag pa bzhi pa ste //
zhes pas dbang bzhir 'gyur /
de'i rgyu mtshan yang dbang bzhi bskur ba'i nus pas /
sbyang bya la lus ngag yid gsum cha mnyam dang bcas pa'i dri ma bzhi yod pa /
de sbyong byed kyi lam bskyed pa'i rim pa dang /
gtum mo dang /
pho nya'i lam dang /
de kho na nyid rdzogs pa chen po dang bzhis sbyangs pas /
sbyangs 'bras sku gsung thugs ye shes rdo rje'i bdag nyid sku bzhi mngon du byed pa'i phyir dbang bzhir nges pa las /
'dir ni dgos pa de ldan gyi dbang bzhi dang tshig dbang rin po che'i byed las yon tan phrin las kyi dbang gnyis dang bcas pa drug gnas pa yin no //
de la thog mar dbang dngos gzhi zhu ba'i yon du maN+Dal phul mdzod byas la /
slob mas maN+Dal 'bul /
de nas bla ma dang dkyil 'khor gyi gtso bo dbyer med pa la mi phyed pa'i gdung shugs drag pos gsol ba gdab pa 'di'i rjes zlos mdzod /
ho :
sangs rgyas kun gyi rang bzhin sku :
slob dpon khyod ni dgongs su gsol :
rigs 'dus rtsa gsum dkyil 'khor lha'i :
dbang bskur byin rlabs tshul bzhin du :
bdag la bstsal bar mdzad du gsol :
smin cing grol bar mdzad du gsol :
zhes lan gsum /
de ltar gsol ba btab pa'i lan 'di la gsan pas khyab par gda'/
kye :
bu khyod ma yengs bdag la nyon :
dbang gi ngo bo rang bzhin la :
rang byan tshud pa dam tshig go :
de phyir tshig don rjes su rtogs :
'bras bu bla med mchog thob 'gyur :
zhes brjod /
de'i don ni slob bu la bos te /
'di ltar dbang gi ngo bo thob bya'i nus pa khyad par can de yang bsgrub gzhi ji lta bu zhig yin zhe na /
khams bde bar gshegs pa'i snying po rang bzhin gyis rnam par dag pas ye nas 'khor 'das mnyam pa nyid du bzhugs pa ni sbyang gzhi /
de ma rtogs pas glo bur 'khrul rtog gi dbang gis 'khor bar snang zhing zhen pa 'di dag sbyang bya /
de nyid dri ma yin pa'i phyir sbyang dgos pas /
sbyong byed smin grol gyi lam zab mo bzhi dang rjes su mthun par rtogs goms kyi sbyor ba la rang byan tshud pa las mi 'da' bar bslab dgos pas /
de yang brda sprod pa'i tshig gis mtshon te dbang don gyi dag bya dag byed ngo 'phrod par byas pas /
sbyangs 'bras mngon du 'gyur rung gi rten 'brel thams cad smin byed kyi dbang la brten nas sgrig dgos pa yin no zhes nges shes bskyed pa'i sgo nas gnang ba sbyin pa song nas /
'dir dbang bskur ba'i rim pa dngos la bzhi las /
dang po bum pa'i dbang bskur ba ni /
dkyil 'khor gyi shar phyogs su dbang stegs kyi dkyil 'khor mtshan nyid thams cad yongs su rdzogs pa'i dbus su rin po che'i khri pad+ma dang nyi zla'i gdan la /
khyed rang bla ma rdo rje 'chang thod phreng rtsal gyi rnam pas 'khod pa'i mos pa mdzod /
bla ma dang gnyis su med pa'i dkyil 'khor gyi gtso bo'i gnas gsum nas 'od zer lcags kyu lta bu 'phros pas gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drang /
chu gnyis nyer spyod rol mor bcas pas mchod /
oM sarba ta thA ga ta a b+hi Shiny+tsa tu maM/
zhes gsol ba btab pas bla ma dang gnyis su med pa'i de bzhin gshegs pa yab rnams kyis dbang bskur ba'i dgongs pa mdzad /
yum rnams kyis rin po che'i bum pa ye shes lnga'i bdud rtsis gang ba thogs nas dbang bskur ba'i bya ba mdzad /
'khor gyi sems dpa' sems ma lha dang lha mo rnams kyis shis pa brjod cing me tog la sogs pa'i mchod rdzas kyi char 'beb /
pho nya bka' sdod rnams kyis bgegs skrod pa'i sbyor ba dang bcas te dbang bskur ba'i mos pa mdzod byas la /
bum pa spyi bor bzhag cing /
hrI:
bum pa spros bral chos kyi dbyings :
snang stong 'od gsal 'ja' tshon klong :
rigs 'dus rtsa gsum lha yi tshogs :
ma 'dres dkyil 'khor yongs rdzogs dbang :
deng 'dir khyod la bskur bar bya :
sku gsum ye shes lnga rdzogs shog :
oM AHhU~M badzra gu ru pad+ma thod phreng rtsal de wa DA ki nI kA ya a b+hi Shiny+tsa oM:
zhes brjod cing bum chu blud /
de ltar bum pa bzang po las byung ba'i ye shes lnga'i rang bzhin can gyi bdud rtsi'i chu rgyun gyis dbang bskur bas /
nyon mongs pa lnga sbyangs /
phung po lnga sangs rgyas lngar gnas gyur /
ye shes lnga mngon du byas /
chu'i lhag ma yar lud pa las dbang rtags su de bzhin gshegs pa rigs lngas dbur brgyan pa'i mos pa mdzod /
ces rtogs pa bskyed do //
de nas bum dbang gi mtha' rten du lus tha mal gyi zhen pa sbyong ba'i phyir lha sku phyag rgya chen po sgom pa'i rjes gnang ni /
skad cig gis khyod rang rigs 'dus bla ma rdo rje thod phreng rtsal gyi sku gsal rdzogs su lam gyis sgom pa dang /
gang shar gyi snang ba thams cad kyang lha'i rnam par gsal thob mdzod /
de ni lhar bsre ba zhes bya ste /
de nyid sems kyi rol rtsal du shes pas /
sems spangs pa'i pha rol na lha sku med /
lha sku spangs pa'i tshur rol na sems med /
sems dang lha sku dbyer med du thag bcad pa ni yid dang bsre ba zhes bya /
de nyid sgyu mar bsre ba ni /
lha sku de'ang snang la rang bzhin ma grub pa me long nang gi gzugs brnyan ltar shes par byas la /
mdor na yid dang lha sku dbyer med gsal stong bde ba chen por rgyas 'debs pa ste /
de ltar bsre ba gsum po thun gsum gyi rim pas bsgom la cir snang lha sku sgyu ma lta bu'i rol pas gdul bya'i bsam pa dang mthun par don gyis shig
/de nas ngag tha mal gyi zhen pa sbyang ba'i phyir gsung chos kyi phyag rgya bzlas lung sbyin pa ni /
phreng ba gtad de /
sna tshogs rnam rtog dag pa'i brda //
rin chen phreng ba 'di longs la //
bla ma rig 'dzin kun 'dus kyi //
snying po'i sngags 'di 'dzab tu zlos //
zhes brjod la /
de nas dmigs pa 'di bzhin du mdzod /
slob dpon dang dkyil 'khor gyi gtso bo dbyer mi phyed pa'i thugs ka nas sngags phreng thon /
khyed rang gi zhal du zhugs /
dwangs ma'i srog yig gi mthar phreng ba ltar 'khod par mos la 'di'i rjes zlos mdzod //
oM AHhU~M badzra gu ru pad+ma thod phreng rtsal de ba DA ki nI sarba sid+d+hi pha la hU~M:
bzlar gzhug
/bla ma rig 'dzin kun 'dus kyi gsung snying po'i sngags rnams rlung gi rkyen dang sbyar te 'khor lo bzhir bskor zhing bzla ba sogs grags stong brjod du med pa'i sgra tshul bsam gyis mi khyab pas gdul bya'i bsam pa dang mthun par don gyis shig
/de ltar na phyi bskyed pa rdul tshon gyi dkyil 'khor du bum pa'i dbang thob /
lus kyi dri ma dag
/lam bskyed rim sgom pa la dbang /
ji ltar snang ba thams cad lha'i 'khor lor 'char ba'i ye shes mngon du byas /
'bras bu sku rdo rje sprul pa'i sku thob pa'i skal pa can du byas pa'o //
zhes rtogs pa bskyed do //
gnyis pa gsang ba'i dbang ni /
slob dpon rdo rje thod phreng rtsal rang snang gi shes rab ma dang rjes su chags pa'i sbyor bas snyoms par zhugs pa'i kun+da byang chub kyi sems lhan cig skyes pa'i rten du gyur pa d+hU ti nas brgyud rdo rje'i lam nas yum gyi pad+mar 'khyil pa de nyid thod pa'i bdud rtsi dang ro gcig tu 'dres pa khyed rang gi lce thog tu bzhag pa'i mos pa mdzod /
hrI:
chos dbyings b+han+d+ha'i dkyil 'khor du :
rigs 'dus rtsa gsum lha tshogs rnams :
mnyam sbyor byang sems bdud rtsi'i mchog :
bde chen dwangs ma'i ye shes bcud :
deng 'dir khyod la dbang bskur bas :
gsang ba'i dbang ni thob par shog :
oM AHhU~M gu h+ya wA ka a b+hi Shiny+tsa hU~M:
zhes brjod cing thod pa mgrin par bzhag
/bdud rtsi myang du bcug pas /
mgrin pa nas thig le 'phel bas rtsa thams cad gang /
dug gsum gyi rtog pa 'gag
/zhu bde lhan skyes kyi ye shes nyams su myong ba ni gsang dbang gi ye shes te /
de'i ngang las dar gcig bzhag go
/de ltar kun rdzob byang chub sems kyi dkyil 'khor du gsang ba'i dbang thob /
ngag gi dri ma dag
/lam rlung dgu tshan drug gi gnad la brten te gtum mo sgom pa la dbang /
sgyu ma chu zla lta bur bdag byin gyis rlob pa'i ye shes mngon du byas /
'bras bu gsung rdo rje longs spyod rdzogs pa'i sku thob pa'i skal pa can du byas pa'o //
zhes rtogs pa bskyed do //
gsum pa shes rab ye shes kyi dbang ni /
bla mas pad+ma can gyi mtshan nyid dang ldan pa'i phyag rgya ma lo bcu drug lon pa'i na tshod can yid du 'ong ba zhig sprul te khyed rang la gtad pa'i mos pa mdzod /
me long sin+d+hu ra'i maN+Dal can dang /
rig ma'i tsakli dril bu rnams lag tu gtad de /
mUM:
ye shes lnga ldan bde ba'i sku :
sna tshogs gzugs 'chang yid 'ong ma :
phyi nang mtshan rdzogs shes rab yum :
dga' bzhi'i bde ba bskyed phyir gtad :
longs la mchod pa rtag tu gyis :
chos sku mngon byed dbang thob shog :
oM pra dz+nyA dz+nyA na a b+hi Shiny+tsa hU~M:
zhes brjod cing /
sin+d+hu ra'i dkyil 'khor gyi lte ba'i yig 'bru las srin lag gis blangs pa'i thig le snying gar byug go
/de nas khyed rang bla ma rdo rje thod phreng rtsal dang /
gtad pa'i rig ma yum dbyings phyug man+dA ra bar gsal ba ni lha'i 'du shes /
yab kyi gsang gnas hU~M las rdo rje lte bar hU~M bu gar phaT kyis mtshan pa /
yum gyi mkha' a las pad+ma as mtshan par bsam pa ni sngags kyi 'du shes /
thabs 'di la brten nas rang gnas kyi ye shes mngon du bya'o snyam pa chos kyi 'du shes te /
de ltar 'du shes gsum ldan gyis snyoms par zhugs pa'i rjes chags kyi mes tshogs drug gi rten gyi khams dwangs ma thams cad bzhu nas spyi bo'i haM la 'dus te /
spyi bo las mgrin par babs pas dga' ba /
mgrin pa nas snying gar babs par mchog dga'/
snying ga nas lte bar babs pas khyad par dga' ba /
lte ba nas gsang bar babs par lhan cig skyes dga'i ye shes te /
yas brtan gyi dga' ba bzhi nyams su myong /
mkha' gsang gi rtse mor bzung ba de nyid slar yang rlung gi sbyor bas gyen du drangs pas 'khor lo bzhir mas brtan gyi dga' ba bzhi rim par nyams su myong bas bde stong dbyer med lhan cig skyes dga'i ye shes kyi thams cad la khyab cing brtan pa'i mos pa mdzod ces gdams la /
oM sarba ta thA ga ta a nu rA ga Na badzra swa b+hA wa At+ma ko\u0f85 haM/
zhes dang 'khyud rgya byar gzhug go
/de ltar phyag rgya'i b+ha ga'i dkyil 'khor du shes rab ye shes kyi dbang thob /
yid kyi dri ma dag
/pho nya'i lam sgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu thugs rdo rje chos kyi sku thob pa'i skal pa can du byas pa'o //
zhes rtogs pa bskyed do //
bzhi pa tshig dbang rin po che ni /
khyed rang lus gnad rnam par snang mdzad kyi chos bdun drang por bsrang /
ngag gnad rlung rtsol med du bzhag
/yid kyi dran bsam snga ma 'gags /
phyi ma ma skyes /
da ltar gyi sems skad cig ma de'i steng du rtsol bral bsal bzhag med par shigs se zhog mdzod byas la /
rang byung ye shes gsal ba mi rtog pa mtshon byed shel rdo'am me long gang rung dang /
bla ma'i sku 'bag bstan la /
kyai ho :
skal ldan rigs kyi bu rnams nyon :
rang rig ka dag chos kyi dbyings :
ma bcos lhun gyis grub pa'i don :
dbyer med du ma ro gcig ngang :
smra bsam brjod med ngang du zhog :
oM d+harmA d+hA tu a b+hi Shiny+tsa hU~M:
zhes brjod /
de ltar bzhag pa'i tshe rig pa gsal stong rjen pa nam mkha' lta bu de'i ngang la zhen 'dzin med par khrigs se gnas pa ni rang bzhin rdzogs pa chen po ka dag gi don yin no //
de nas rang bzhin 'od gdangs sgron ma lnga mtshon byed rma bya'i mdongs dang man shel slob bu'i mig la bkab ste /
a :
skal ldan bu rnams bdag la nyon :
phyi nang gnyis med mkha' dbyings la :
yang dag rig pa sku gsum gnas :
gsal 'tsher 'gyu breng lu gu rgyud :
lhun grub ye shes sbubs su bskur :
mtha' bral chos dbyings klong thob shog :
aHaHaHaHaH
zhes brjod /
de yang dbyings ka dag gi ngang nas 'od lnga gdod ma'i ye shes rang bzhin lhun grub tu gnas pa nang gsal chos sku'i ngo bo gzhon nu bum pa sku'i zhing khams mtshon pa'i brda ste /
de yang gnad drug la brten te mngon sum rang thog tu dbab pas /
rig pa rdo rje lu gu rgyud dbang po'i mngon sum du snang ba chos nyid mngon sum /
snang ba 'phel nas mched pa nyams gong 'phel /
sku dang zhing khams su snang ba rig pa tshad phebs /
phyi nang gi gdos bcas sems kyi 'khrul rtog snang ba'i 'phel ba dang bcas pa zad pa ni chos nyid zad pa'i snang ba yin no //
de ltar na don dam byang chub sems kyi dkyil 'khor du dbang bzhi pa thob /
lus ngag yid gsum char gyi dri ma bag chags dang bcas pa dag
/lam khregs chod thod rgal sgom pa la dbang /
shin tu rnam par dag pa lhan cig skyes pa'i bde chen mchog tu mi 'gyur ba'i ye shes mngon du byas /
'bras bu ye shes rdo rje ngo bo nyid sku thob pa'i skal pa can du byas pa'o //
zhes rtogs pa bskyed do //
de nas mtha' rten du dbang bzhi pa'i byed las yon tan phrin las kyi dbang gnyis las /
dang po yon tan gtor ma'i dbang ni /
gtor ma 'di nyid bla ma rig 'dzin kun 'dus kyi lha tshogs su bzhugs pa la mos gus dung pa byas pas /
de'i gnas lnga nas 'od zer 'phros /
khyed rang gi gnas lngar thim pas /
lus ngag yid gsum gyi sdig sgrib thams cad dag
/sku gsung thugs yon tan phrin las kyi dngos grub thams cad char ltar bab cing rgyud la zhugs par gyur snyam pa'i mos pa mdzod /
gtor ma gnas lngar gtug cing /
hrI:
phyi ltar 'dod yon rmad byung rdzas :
nang ltar mtshan rdzogs dkyil 'khor dbus :
bde gshegs rtsa gsum lha tshogs bzhugs :
sku gsung thugs yon phrin las kyi :
byin rlabs kun 'dus gtor ma'i dbang :
deng 'dir khyod la bskur ba yis :
mchog thun dngos grub thob gyur cig :
oM sarba ba liM ta a b+hi Shiny+tsa hU~M:
zhes brjod /
mthar gtor ma'i lha 'od du zhu nas khyed rang la thim pas rdo rje thod phreng rtsal gyi skur dngos su gyur pa yin snyam pa'i mos pa mdzod /
ces brjod cing /
lha 'od du zhu ba'i gtor zan cung zad tsam dngos grub tu sbyin /
de ltar gtor ma'i dbang bskur bas 'dod yon mi zad pa'i longs spyod rnams lha sngags ting nge 'dzin gyis rol pa'i rgyan du zhen pa med par sgyu mkhan sgyu ma'i longs spyod la rol pa ltar gyis shig
/ces brjod /
gnyis pa gzhan don phrin las kyi dbang ni /
de nas rigs lnga'i phyag rgya /
'dod yon gyi rdzas /
phur bu dang bcas pa lag tu gtad de dbang bskur bas las rnam pa bzhi lhun gyis grub pa 'gro ba 'dul ba'i phrin las la dbang 'byor bar gyur snyam pa'i mos pa mdzod /
rdzas de rnams lag tu gtad la /
hrI:
zhi rgyas dbang drag lhun grub sogs :
phrin las rdzogs byed rigs lnga'i rgya :
phur bu mi zad 'dod yon sogs :
rdzas mchog rnams kyis dbang bskur bas :
bde gshegs rigs 'dus ma lus pa'i :
dngos grub dam pa thob gyur nas :
phrin las rnam bzhi ma lus pas :
'gro ba'i 'dren pa byed par shog :
oM AHhU~M badzra gu ru pad+ma thod phreng rtsal de ba DA ki nI kA ya wA ka tsit+ta gu Na karma bi shwa a b+hi Shiny+tsa hU~M:
zhes brjod /
de ltar gzhan don phrin las kyi dbang bskur pas /
zhi ba dang /
rgyas pa dang /
dbang dang /
drag po la sogs pa'i las rab 'byams kyi sgo nas gang la gang 'tsham pas 'dul ba'i 'gro don rlabs po che gyis shig
/de gnyis ni tshig dbang rin po che'i byed las te /
rdo rje rgyal po bka' rab 'byams kyi dbang yang yin no //
de ltar bla ma rig 'dzin kun 'dus kyi dkyil 'khor du phyi nang gsang ba'i dbang rnams legs par bskur grub pas na /
gnas skabs de dag tu thob cing khas blangs pa'i dam tshig rnams srog gi phyir yang mi gtong bar nan tan tu srungs shig ces gdams pa 'di la gsan pas khyab par gda'/
kye hoHskal ldan bu rnams nyon :
bla med smin byed lam zhugs nas :
so so thar pa'i sdom pa dang :
byang chub sems dpa'i bslab bya dang :
khyad par rig 'dzin gsang sngags kyi :
rtsa ba yan lag dam tshig rnams :
srog gi phyir yang mi gtong bar :
nan tan yongs su srung bar gyis :
brjod pa'i lan du /
de dag la bsrung sdom gyi 'dun pa drag pos 'di yi rjes zlos mdzod /
bla ma rdo rje slob dpon gyis :
ji ltar bka' bstsal gsung byon ltar :
phyi nang sdom pa dam tshig kun :
bdag sogs rdo rje mched lcam gyis :
nam yang 'da' bar mi bgyid do :
brjod pas khas blang /
de ltar legs par thob pa'i gtang rag gi don du maN+Dal phul mdzod byas la /
slob mas kyang maN+Dal phul /
slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul nas 'bul na cha shas nas longs spyad du gsol snyam pas 'di'i rjes zlos mdzod /
deng nas brtsam ste bdag bran du //
sogs dang /
de ltar thob pa'i dge ba sems can thams cad kyi don du bsngo bar mdzod /
bsod nams 'di yis thams cad gzigs pa nyid //
ces sogs kyis dge ba bsngos la /
slar yang mchod pa kha gsos nas /
gtang rag gi mchod bstod sogs rjes kyi rim pa rnams las gzhung bzhin du bya'o //
tshul 'di ban chung d+harma shrI yis //
sprul pa'i gter ston chen po'i gsung rgyun bzhin //
rang bzo spangs te zin bris yi ger spel //
dge bas 'gro kun smin grol mthar phyin shog
/'di la sngon gter ston gyis mdzad pa'i mtshams sbyor zhig yod na'ang /
dpe rgyun ma 'phel gong du phyi mo chad par brten /
da lta'i gsung rgyun gu ru lugs su bris nas zhu dag zhus pas rnam par dag pa'i phyir dri ma med pa'i 'od ces ming du btags so //
dge legs 'phel //

//
