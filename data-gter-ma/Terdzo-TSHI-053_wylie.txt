@#//
grub chen zla ba pa'i lugs kyi bcom ldan 'das tshe dpag tu med pa'i sgrub thabs rjes gnang dang bcas pa tshe mchog mthar phyin zhes bya ba bzhugs so //
na mo gu ru a mA ra Ni nA thA ya /
bde chen bdud rtsi'i bcud rgyas pas //
'gro kun 'phral yun srog 'tsho mdzad //
tshe 'od dpag med rgyal ba la //
btud nas de sgrub zab mo dgod //
bcom ldan 'das tshe dpag med pa'i sgrub thabs zab mo nye brgyud byin rlabs kyi gzi byin ma nyams pa 'di la gnyis /
sgrub thabs dang rjes gnang ngo //
dang po ni /
skyabs 'gro sems bskyed spyi mthun nam /
gsung rgyun ltar na /
'gro rnams bsgral 'dod bsam pa yis //
sangs rgyas chos dang dge 'dun la //
byang chub snying por mchis kyi bar //
rtag par bdag ni skyabs su mchi //
shes rab snying brtse dang bcas pas //
brtson pas sems can kun don bdag
/sangs rgyas mdun du gnas byas nas //
rdzogs pa'i sangs rgyas thob par bya //
lan gsum /
tshogs gsag ni /
rang nyid skad cig gis tshe dpag med du gsal ba'i snying gar pad+ma dang zla ba'i steng du hrIHdmar po las 'od zer 'phros pas /
mdun gyi nam mkha'i gnas su bcom ldan 'das mgon po tshe dpag tu med pa la sangs rgyas dang byang chub sems dpa'i tshogs dpag tu med pas bskor ba /
bla ma rigs bdag gi rnam pa dbu'i cha la bzhugs pa spyan drangs /
badzra sa mA dzaH
rang gi snying ga nas sprul pa'i lha mo rnams kyis mchod par gyur /
oM badzra ar+g+haM pA d+yaM nas /
shab+da pra tIts+tsha swA hA/
dkon mchog gsum la skyabs su mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/ces lan gsum /
sems can thams cad bde ldan gyur //
sdug bsngal dag dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bsgom /
tshogs zhing rang gi snying gar thim par gyur /
yan lag bzhi rdzogs kyi bdag bskyed ni /
oM swa b+hA ba sogs kyis sbyang /
stong pa'i ngang las paM las pad+ma dang a las zla ba'i dkyil 'khor gyi steng du /
rang gi rnam par shes pa yi ge hrIHdmar po tsheg drag dang bcas pa /
de las 'od zer 'phros /
'phags pa mchod /
'gro ba'i don byas /
'od zer tshur 'dus hrIHla thim /
de yongs su gyur pa las bdag nyid bcom ldan 'das mgon po tshe dang ye shes dpag tu med pa sku mdog pad+ma rA ga ltar shin tu dmar ba /
zhal gcig phyag gnyis mnyam gzhag gi steng na 'chi med tshe yi bum pa tshe dang ye shes kyi bdud rtsi'i bcud thams cad kyis gang ba bsnams pa /
rin po che'i rgyan sna tshogs kyis brgyan pa /
dar sna tshogs kyi na bza' gsol ba /
sku mtshan dang dpe byad kyis brgyan pa /
'od dang 'od zer gyi phung po dpag tu med pa mnga' ba /
zhal 'dzum zhing zhi ba'i nyams dang ldan pa /
zhabs rdo rje'i skyil krung gis bzhugs pa'i spyi bor oM/
mgrin par AH
thugs kar hU~M dang hrIH
thugs ka'i hrIHlas 'od zer 'phros pas bsgoms pa dang 'dra ba'i ye shes pa spyan drangs /
badzra sa mA dzaH
oM badzra ar+g+haM nas /
shab+da pra tIts+tsha swA hA/
dzaHhU~M baM hoH
gnyis su med par gyur /
slar yang thugs ka'i hrIHlas 'od zer 'phros pas rigs lnga 'khor bcas spyan drangs /
ar+g+haM sogs kyis mchod /
oM sarba ta thA ga ta a b+hi Shiny+tsa tu mAM/
zhes gsol ba btab pas rigs lnga 'khor bcas kyis bdud rtsi'i bum pa thogs nas /
oM sarba ta thA ga ta a b+hi She ka ta sa ma ya shrI ye hU~M/
zhes gsungs shing dbang bskur ba'i chu rgyun gyis sku gang dri ma dag
/chu'i lhag ma gyen du 'khyil ba las 'od dpag med sprul pa'i sku'i cha lugs can gyis dbu brgyan par gyur /
'dir dmigs bsal ma gsungs kyang spyi ltar mchod bstod byas kyang 'gal ba med pas /
sngags tsam gyis mchod /
bcom ldan mgon po tshe dpag med //
sku mdog dmar po bum pa bsnams //
'chi med bdud rtsis bkang nas ni //
tshe nyams sel la phyag 'tshal bstod //
ces pas bstod /
bzlas pa ni /
thugs kar zla ba'i steng du hrIHyig dmar po la nang skor du /
oM a mA ra Ni dzI ban+ti ye swA hA/
phyi skor du /
tad+ya thA/
a pa ri mi ta A yur+dz+nyA na hrIHb+h+rU~M swA hA/
oM na mo b+ha ga ba te /
a pa ri mi ta A yur+dz+nyA na su bi nish+tsi ta te dzo rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM puN+ye puN+ye ma hA puN+ye /
a pa ri mi ta puN+ye /
a pa ri mi ta puN+ye dz+nyA na saM b+ha ro pa tsi te /
oM sarba saMskA ra pa ri shud+d+ha d+harma tA ga ga na sa mud+ga te swa b+hA ba bi shud+d+he ma hA na ya pa ri wA re swA hA/
zhes pa'i sngags phreng rnams las 'od zer kha dog sna tshogs 'phros pas /
sangs rgyas dang byang chub sems dpa' thams cad mchod /
de rnams kyi byin rlabs dngos grub thams cad sngags phreng 'od zer gyi rnam par byon te rang la thim /
sems can thams cad kyi las dang nyon mongs pa'i sgrib pa ma lus pa bsal /
rang gzhan thams cad kyi tshe dang bsod nams rab tu rgyas par gyur /
ces dmigs la /
oM a mA ra Ni dzI ban+ti ye swA hA/
snying po yin pas bye ba gcig kha skong dang bcas pa /
nye snying tad+ya thA/
a pa ri mi ta A yur+dz+nyA na hrIHb+h+rU~M swA hA/
'bum phrag bzhi /
mtshan brgya'i gzungs khri bzlas pas rtags mthong bar 'gyur ro //
thun mthar /
rang gi thugs ka nas 'od zer 'phros pas snang srid dag pa'i 'khor lor sbyangs /
de thams cad 'od du zhu ste rang la thim /
rang nyid kyang rim par thugs ka'i hrIHla 'dus /
de gyen rdzogs su yal nas mi dmigs par bsam la 'chi med gnyug ma'i rang ngo la mnyam par bzhag
/de las ldang ba na /
slar rang nyid tshe dpag med pa'i skur gyur pa'i gnas gsum du oM AHhU~M gis mtshan par gyur /
ces thun mtshams kyi lhar ldang la dge ba bsngo /
gtor ma 'bul na /
dkar mngar gyi gtsang gtor bshams la /
rta sngags kyis bsang /
swa b+hA bas sbyang /
stong pa'i ngang las oM las rin po che'i snod yangs shing rgya che ba yid du 'ong ba'i nang du oM AHhU~M 'od du zhu ba las byung ba'i /
lha rdzas las grub pa'i gtor ma dwangs shing thogs pa med pa kha dog dri ro nus pa phun sum tshogs pa bdud rtsi'i rgya mtsho chen por gyur /
oM AHhU~M/
lan gsum brjod /
rang nyid yi dam lhar gsal thugs ka nas //
'od 'phros bcom ldan tshe dpag med mgon la //
sangs rgyas byang sems dpag med kyis bskor ba //
mdun gyi nam mkhar spyan drangs bzhugs gyur pa'i //
ljags kyi 'od zer sbu gus gtor ma ni //
bdud rtsi dang bcas drangs te rab gsol bas //
sku gsung thugs mnyes tshims shing dgyes par gyur //
rdo rje thal mo kha phye bas /
nye snying gi gsham du /
i daM ba liM ta kha kha khA hi khA hi /
lan gsum dang /
a kA ro gsum gyis 'khor rnams la 'bul /
ar+g+haM sogs kyis mchod /
bcom ldan mgon po tshe dpag med //
sku mdog dmar po bum pa bsnams //
'chi med bdud rtsis bkang nas ni //
tshe nyams sel la phyag 'tshal bstod //
ces bstod mthar /
bcom ldan 'khor dang bcas rnams kyis //
mchod sbyin gtor ma zhes pa nas /
kun 'grub mdzod /
ces pa'i bar gyis 'dod don gsol ba gdab /
yig brgyas lhag chad kha bskang /
rten yod na gtor mgron brtan bzhugs bya /
med na badzra muHsa gshegs la shis pa brjod do ///
/gnyis pa gzhan la rjes gnang bsgrub pa ni /
rje dgu pa'i bzhed pas dbang byin rlabs rjes gnang zung 'brel du 'bogs pa'i lugs gcig shes kun grol ltar na /
stegs bur maN+Dal la 'bru'i tshom bu dmar po gcig bkod pa'i khar many+dzi la bum pa mgul chings dmar po nyer lnga'i bcud ldan kha rgyan gzungs thag dang bcas pa /
mdun du sku gzugs dngos sam tsakli /
g.yas g.yon du dbang phreng /
phyag mtshan tshe bum /
dar dang rin po che'i rgyan tsaka
/tshe ril /
tshe chang /
rgyab tu gtor zlum dkar po pad 'dab can rgyan ldan dar gdugs bcas /
mdun ngos su mchod gtor dkar zlum /
chu gnyis nyer spyod phreng tshar du bsham /
sngon 'gro dkar gtor /
las bum sogs kyang tshogs par bya /
sngon gtor bsang sbyang /
stong pa'i ngang las b+h+rU~M las rin po che'i snod yangs shing rgya che bar oM las gtor ma 'dod rgu'i rgya mtsho chen por gyur /
a kA ros byin brlab /
bdag nyid skad cig gis bcom ldan 'das tshe dpag med du gsal ba'i thugs ka'i sa bon gyi 'od kyis phyogs skyong dang gzhi bdag rnams spyan drangs par gyur /
dril bu dkrol zhing /
oM da sha diklo ka pA la b+hU mi pa ti sa pa ri bA ra e h+ye hi /
pad+ma ka ma lA ya satwaM/
ar+g+haM nas /
shab+da'i bar gyis mchod /
oM da sha dika lo ka pA la b+hU mi pa ti sa pa ri bA ra na maHsarba ta thA ga te b+h+yo bi shwa sogs nam mkha' mdzod kyi sngags rgya lan gsum gyis phul nas /
gang yang 'dir gnas lha dang klu //
gnod sbyin srin po sde brgyad sogs //
ma lus 'khor bcas 'dir byon nas //
mchod sbyin gtor ma 'di bzhes la //
zhes pa nas /
yid la 'dod pa kun 'grub mdzod //
ces pa'i bar gyis phrin las bcol la /
gang dag gsang sngags kyi cho ga thos pa dang mthong bar mi dbang ba rnams kyang gtor ma 'dis tshims par gyis la rang gnas su dengs shig
/gal te mi 'gro na rab tu 'bar ba'i ye shes kyi rdo rjes mgo bo 'gems par byed do //
zhes rol mo dang bcas pas /
rta sngags dang /
sum+b+ha ni sogs brjod la bskrad /
thugs ka'i sa bon las 'od zer phyogs bcur 'phros pa las byung ba'i rdo rje'i sa gzhi ra ba drwa ba gur bla bres /
ye shes kyi me rab tu 'bar ba dang bcas pa'i srung 'khor yangs shing rgya che ba kun nas brtan par gyur /
oM badzra rak+Sha rak+Sha hU~M hU~M hU~M phaT swA hA/
zhes srung 'khor bsgom /
mchod pa rnams las sngags kyis bsang /
swa b+hA bas sbyang /
stong pa'i ngang las oM yig las //
rin chen snod kyi nang du ni //
hU~M las byung ba'i mchod yon dang //
me tog bdug spos snang gsal dang //
dri chab zhal zas rol mo sogs //
mchod rdzas bsam mi khyab par gyur //
oM badzra ar+g+haM AHhU~M nas /
shab+da'i bar sbyar ba dang /
oM badzra s+pha ra Na khaM/
zhes brlab /
de nas skyabs sems nas brtsam /
bdag bskyed bzlas pa bsdu ldang gi bar bya /
mdun bskyed bsang sbyang /
stong pa'i ngang las /
mdun gyi nam mkhar paM las pad+ma dang a las zla ba'i dkyil 'khor gyi steng du yi ge hrIHdmar po tsheg drag sogs bdag bskyed ltar bskyed chog gi tshig
/bdag nyid /
ces pa dor la /
dbu brgyan par gyur /
ces pa'i bar bya /
mchod pa ni /
'jig rten khams ni dpag med na //
mchod yon zhabs bsil me tog dang //
bdug spos snang gsal dri yi chab //
zhal zas rol mo la sogs pa //
mchod rdzas ji snyed yod pa dang //
bdag gis gus par bshams pa 'di //
ji snyed rgyal ba sras dang bcas //
de snyed rnams la bdag 'bul na //
thugs rje mnga' ba khyed rnams kyis //
ci bde bar ni bzhes nas kyang //
tshe dang ye shes dngos grub stsol //
oM a pa ri mi ta A yur+dz+nyA na sa pa ri bA ra ar+g+haM pAd+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA/
'jig rten khams ni dpag med na //
gzugs sgra dri ro reg bya dang //
sna tshogs mchod pa ji snyed dang //
bdag gis gus par bshams pa 'di //
ji snyed rgyal ba sras dang bcas //
de snyed rnams la bdag 'bul na //
thugs rje mnga' ba khyed rnams kyis //
ci bde bar ni bzhes nas kyang //
tshe dang ye shes dngos grub stsol //
oM a pa ri mi ta A yur+dz+nyA na sa pa ri bA ra rU pa shab+da gan+d+he ra sa spar she bi shwa pra tIts+tsha swA hA/
de tsam mam /
spro na /
rgyal srid rtags rdzas na bza' rnams sh+lau ka re tsam sbyar bas phul yang chog
/bstod pa ni /
rgyal ba zla ba dri ma med pa'i sku
/rgyal ba nyi ma 'od zer stong gi 'od //
rgyal ba pad+ma dri ma med pa'i spyan //
rgyal ba me tog pad rtsa rdul med tshems //
rgyal ba'i yon tan rgya mtsho lta bu ste //
rin po che ni du ma'i 'byung gnas gyur //
rgyal ba rgya mtsho ye shes chu yis gang //
ting 'dzin brgya phrag stong gis kun tu gang //
rgyal ba'i zhabs ni 'khor lo bris pa ste /
khor yug mu khyud de bzhin rtsibs ma stong //
phyag dang zhabs ni drwa bas spras pa ste //
zhabs kyi drwa ba ngang pa'i dbang po bzhin //
gser gyi ri bo lta bur rab tu gda'//
rgyal ba dri med gser gyi ri dbang po //
yon tan thams cad ri dbang 'dra ba ste //
sangs rgyas ri dbang rgyal la phyag 'tshal bstod //
de bzhin gshegs pa zla ba chu zla 'dra //
nam mkha' dang yang mtshungs shing 'dra ba ste //
sgyu ma smig rgyu lta bur chags pa med //
rgyal ba dri ma med la phyag 'tshal bstod //
ces pa lta bu bde gshegs spyi bstod grub na legs pa'i yan lag tu 'gyur la /
gang ltar /
dri med gzhom gzhig bral ba chos sku'i ngang nyid las //
thugs rje chen pos 'gro la rjes su chags pa'i tshul //
pad+ma rA ga'i mdangs ldan dri med 'od 'bar ba //
skyob pa mtshungs med 'od dpag med la phyag 'tshal bstod //
'jig rten 'dren pa'i gtso bo tshe dpag med //
dus min 'chi ba ma lus 'joms pa'i dpal //
mgon med sdug bsngal gyur pa rnams kyi skyabs //
sangs rgyas tshe dpag med la phyag 'tshal bstod //
ces dang /
bcom ldan mgon po tshe dpag med //
sku mdog dmar po bum pa bsnams //
'chi med bdud rtsis bkang nas ni //
tshe nyams sel la phyag 'tshal bstod //
bstod par 'os pa sogs bya /
dzapa? kyi 'phro 'du mdun bskyed la kha spos te bzlas pa ci 'grub dang /
'khor 'das kyi tshe bcud thams cad bsdus te tshe rdzas la thim par mos la bzlas pa bya /
de nas bum pa bsang sbyang /
stong pa'i ngang las b+h+rU~M las mtshan nyid yongs su rdzogs pa'i rnam rgyal bum pa'i nang du paM las pad+ma dang sogs nas /
dbang bskur rgyas gdab kyi bar mdun bskyed ltar la /
chu gnyis nyer spyod /
'dod yon lnga bcas de ltar ram /
ma lcogs na sngags mchod tsam dang /
bstod pa sh+lau ka gsum bya /
bdag gi thugs ka nas sngags phreng gzungs thag la zhon te song /
bum bskyed lha'i thugs kar phog
/zag med bde bas dgyes /
sku las ye shes kyi bdud rtsi'i rgyun 'dzag pas bum pa khengs par gyur /
ces dmigs la bzlas pa rnam gsum byas mthar /
bum lha bdud rtsir zhu ba bum pa'i chur gyur /
las bum bsang sbyang /
stong pa'i ngang las las bum gyi nang du pad nyi la hrIHlas rta mgrin dmar po zhal gcig phyag gnyis pa g.yas dbyug to nam mkhar phyar zhing /
g.yon sdigs mdzub mdzad pa /
khro bo'i chas thams cad dang ldan pa'i thugs kar hrIH'i mthar sngags kyis bskor bar gyur /
ces bskyed /
oM badzra kro d+ha ha ya grI ba hu lu hu lu hU~M phaT/
ces bzlas pa gang 'os bya /
khro bo khyed kyis bgegs rnams zlog par mdzod cig
/ces phrin las bcol /
rta mgrin 'od du zhu nas bum chur gyur /
ces dmigs /
bcom ldan 'das mgon po tshe dpag tu med pas bdag gi slob ma rnams rjes su bzung zhing byin gyis brlab par mdzad du gsol /
zhes gsol ba gdab bo //
de nas slob ma la khrus bya /
sngon gtor bgegs bskrad srung 'khor rnams gong du bshad pa ltar dang /
sems bskyed gsal btab la /
de'ang ris su ma chad pa'i lus can mtha' dag dus dang dus ma yin par 'chi ba'i 'jigs pa las skyob cing /
thun mong 'chi med tshe yi rig 'dzin dang thun min bde chen mchog gi ye shes kyi dngos grub stsol bar mdzad pa /
phyogs bcu'i rgyal ba'i zhing khams rab 'byams rnams su de bzhin gshegs pa kun gyis bsngags pa'i me tog mgrin gcig tu 'thor ba'i ngo mtshar gyi sangs rgyas /
bcom ldan 'das mgon po tshe dang ye shes dpag tu med pa'i sgrub thabs gsang sngags gsar rnying gi bka' srol las byon pa mtha' yas pa zhig bzhugs pa las /
skabs su babs pa 'di ni /
mgon po tshe dpag tu med pa nyid kyis grub pa'i dbang phyug zla ba pa la dngos su bstsal /
de las 'jig rten dbang phyug sprul pa'i sku rgyal dbang thams cad mkhyen pa drug pa mthong ba don ldan gyis gsan te bka' brgyud gser gyi phreng ba sha stag las rim par byon pa'i /
rjes gnang dbang gi ngo bo can spyan ras gzigs dbang dgu pa dbang phyug rdo rje'i bka' srol ltar bsgrub pa la sogs kyis mtshams sbyar nas maN+Dal 'bul gzhug
/bla ma dang bcom ldan 'das tshe dpag med tha mi dad pa'i drung du rjes gnang zab mo zhu ba'i don du gsol ba 'debs pa'i rjes zlos mdzod /
ces brda sbyar la /
dus gsum sangs rgyas thams cad dang /
dpal ldan bla ma'i bka' drin gyis //
bdag la tshe dpag med pa yi //
rjes su gnang ba bstsal du gsol //
zhes lan gsum /
khyed rang rnams rgyud dag par bya ba'i phyir du bla ma dang yi dam dbyer med pa'i mdun du bdun rnam dag sngon du 'gro ba'i byang chub tu sems bskyed pa 'di'i rjes zlos mdzod /
dkon mchog gsum la bdag skyabs mchi //
sogs lan gsum /
de nas rjes gnang gi gzhi dgod pa'i slad du dmigs pa 'di bzhin du mdzod cig
/las sngags dang las chus bsang /
swa b+hA bas sbyang /
stong pa'i ngang las skad cig gis rdo rje'i sa gzhi ra gur me ri dang bcas pa'i srung 'khor gyi dbus su paM las pad+ma dang /
a las zla ba'i dkyil 'khor gyi steng du /
khyed rang rnams kyi sems nyid kyi ngo bo yi ge hrIHdmar po tsheg drag sogs mngon rtogs ltar brjod pa las /
de yongs su gyur pa las khyed rang rnams bcom ldan 'das sogs nas /
thugs kar hU~M dang hrIH
dmar pos mtshan par sgoms shig
/de nas mdun du bshams pa'i mdun bskyed kyi dmigs rten maN+Dal dbus kyi tshom bu sku brnyan /
'dir bshams pa'i gtor ma dang bcas pa 'di yang skad cig gis rdo rje'i sa gzhi ra gur me ri dang bcas pa'i srung 'khor gyi dbus su /
pad+ma dang zla ba'i gdan la bcom ldan 'das mgon po tshe dang ye shes sogs nas /
thugs kar hU~M/
sngon pos mtshan par sgoms shig
/slob dpon yang tshe dpag med du gsal ba la mos 'dun drag po byas pas slob dpon gyi thugs ka dang /
sku'i gnas thams cad nas 'od zer kha dog sna tshogs pa 'phros /
mdun bskyed la phog
/mdun bskyed kyi thugs ka dang sku'i gnas thams cad nas 'od zer dpag tu med pa 'phros /
khyed rang rnams kyi lus phyi nang thams cad khyab par byas te thim pas /
sdig sgrib nyams chag nad gdon bar chad thams cad mun pa la nyi zer phog pa bzhin du sbyangs shing med par byas /
bcom ldan 'das mgon po tshe dpag tu med pa la bla ma yi dam sangs rgyas byang sems dpa' bo mkha' 'gro chos skyong srung ma'i tshogs dpag tu med pas bskor ba nam mkha' nas kha ba babs pa ltar byon pa dang /
phyogs bcu'i zhing rab 'byams na bzhugs pa'i bla ma rgyal ba sras dang bcas pa'i sku gsung thugs yon tan phrin las kyi dngos grub thams cad 'od zer gyi tshul du byon /
khyed rang rnams la thim pas khyed rang rnams kyi lus ngag yid gsum dang /
bcom ldan 'das mgon po tshe dpag tu med pa'i sku gsung thugs dbyer mi phyed par gyur cing ye shes pa phebs byung snyam pa'i ngang nas sems ma bcos par lhod glod la /
bde ba chen po 'od gsal ba'i ngang du g.yo 'gul med par ci gnas su zhog cig
/ces pa'i dmigs pa gsal bar bsgom zhing dri bzang po'i spos dud dang 'jam rol yun ring gtang /
bzlas sngags gsum gyi mthar /
A be sha ya A be sha ya a A/
oM AHhU~M dzaHhU~M baM hoH
zhes btags pa lan mang du brjod la byin dbab /
de nas brtan par bya ba'i phyir /
tiSh+Tha badzra /
zhes rdo rje spyi bor bzhag
/de ni rjes gnang gi gzhi bkod pa'i phyir ye shes pa dbab pa yin la /
da rjes gnang dngos la sku gsung thugs yon tan phrin las dang bcas pa'i rjes gnang lnga las /
dang po sku'i rjes gnang zhu ba'i don du gsol ba 'debs pa 'di'i rjes zlos /
dus gsum sangs rgyas thams cad kyi //
sku yi rdo rje slob dpon gyis //
bdag la tshe dpag med pa yi //
sku yi rjes gnang bstsal du gsol //
ji ltar rdo rje sems dpa' yis //
byang chub sems rnams dbang bskur ltar //
deng 'dir bla ma khyed kyis kyang //
bdag la dbang bskur byin gyis rlobs //
de ltar gsol ba btab pas /
slob dpon gyi thugs ka nas 'od zer 'phros /
rang bzhin gyi gnas nas dbang gi lha rigs lnga yab yum 'khor bcas spyan drangs /
ar+g+haM sogs kyis mchod /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas rang 'dra'i rigs lnga yab yum phyag na bum pa ye shes kyi bdud rtsi'i chu rgyun gyis gang ba bsnams pa byon nas khyed rang rnams la dbang bskur bar bsam /
zhes bum pa thogs la /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta ka la sha gu h+ya pra dz+nyA dz+nyA na tsa tur a b+hi She ka ta sa ma ya shrI ye hU~M/
zhes spyi bo mgrin pa snying ga lte ba rnams su bzhag
/bum chu blud /
de ltar dbang bskur pas bdud rtsi'i rgyun gyis lus kyi nang gang /
lus ngag yid gsum gyi sdig sgrib dang /
khyad par du lus la gnod cing 'tshe ba'i nad gdon bgegs dang bar gcod thams cad byang zhing dag
/dbang bzhi thob /
chu'i lhag ma spyi bor 'khyil ba las rigs kyi bdag po 'od dpag med sprul sku'i cha lugs can gyis dbur brgyan par gyur cing /
dbang lha rnams kyang ye shes pa'i tshul du rang la dbyer med du thim pas rang nyid tshe dpag med dngos yin snyam du nges shes sgoms /
phun sum tshogs pa mnga' ba sogs kyis bkra shis brjod /
des khyed rang rnams kyis lus kyi sgo nas bsags pa'i sdig sgrib thams cad dag
/lus la gnod cing 'tshe ba'i 'gal rkyen thams cad zhi /
lus kyi sgo nas tshe dpag med pa'i sku bsgom pa la dbang ba'i skal ba dang ldan zhing 'bras bu mtshan dpes brgyan pa'i sprul sku 'grub par 'gyur ba yin no //
gnyis pa gsung gi rjes gnang zhu ba'i don du gsol 'debs rjes zlos /
dus gsum sangs rgyas sogs gong ltar la gsung zhes kha sgyur /
de ltar gsol ba btab pas /
mdun bskyed dang slob dpon gnyis ka bcom ldan 'das tshe dpag med du gsal ba'i thugs kar zla ba'i steng du hrIHyig dmar po la sngags phreng rim pa gsum bye ru'i phreng ba lta bus bskor ba las sngags phreng gnyis pa zhig dang 'od zer mdog mtshungs 'phros /
zhal nas thon /
khyed rang rnams kyi zhal du zhugs /
snying gar zla steng hrIHyig gi mthar 'khod /
de las kyang 'od zer 'phros pas phyogs bcu'i zhing rab 'byams na bzhugs pa'i bla ma rgyal ba sras dang bcas pa'i mthu dang nus pa byin rlabs thams cad 'od zer gyi tshul du bsdus te thim pas /
gsung gi dngos grub thams cad thob par gyur snyam du bsam la 'di'i rjes zlos mdzod /
ces brda sbyar zhing /
phreng ba sbrel la /
snying po dang nye snying gzungs rnams lan gsum re rjes zlos byar gzhug
/khyed rang rnams kyis slob dpon la me tog gi phreng ba re phul bar bsam nas 'di'i rjes zlos mdzod /
bcom ldan bdag gis gzung lags kyis //
bdag la 'go bar mdzad du gsol //
lan gsum /
slob dpon gyis /
sngags kyi phreng ba de nyid me tog gi phreng bar byas nas khyed rang rnams kyi mgo la bcings pa'i mos pa mdzod /
ces dril bu dkrol zhing me tog mgor bzhag la /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
phrin las rdzogs par mdzad du gsol //
brtul zhugs brtan par mdzad du gsol //
rig pa 'dzin pa 'di rnams kyi rgyud la bcom ldan 'das mgon po tshe dpag tu med pa'i gsung rig sngags kyi byin rlabs thams cad 'jug cing brtan par gyur cig
/de yis nye bar bstan pa'i sogs shis pa brjod /
des khyed rang rnams kyis ngag gi sgo nas bsags pa'i sdig sgrib dag
/ngag la gnod cing 'tshe ba'i 'gal rkyen thams cad zhi /
ngag gi sgo nas tshe dpag med pa'i gsung rig sngags bzla ba la dbang /
gsung rdo rje mngon du byed pa'i skal ba dang ldan /
'bras bu gsung dbyangs yan lag drug cu dang ldan pa'i longs spyod rdzogs pa'i sku 'grub par 'gyur ba yin no //
gsum pa thugs kyi rjes gnang zhu ba'i don du gsol ba 'debs pa 'di'i rjes zlos /
dus gsum sangs rgyas sogs /
thugs zhes sgyur /
de ltar gsol ba btab pas /
slob dpon tshe dpag tu med par gsal ba'i thugs ka nas 'od zer 'phros /
phyogs bcu'i zhing rab 'byams na bzhugs pa'i bla ma rgyal ba sras dang bcas pa'i thugs gnyis su med pa'i ye shes dang byin rlabs thams cad /
rnam pa phyag mtshan 'chi med bdud rtsis bkang ba'i tshe bum gyi rnam par byon nas khyed rang rnams kyi snying gar thim /
de las kyang 'od zer 'phros /
mdun bskyed la phog pas thugs rgyud bskul /
de las ye shes kyi sku gnyis pa 'phros te khyed rang rnams kyi snying gar thim pas thugs kyi dngos grub thams cad thob par gyur cing /
khyed rang dang mgon po tshe dpag med dbyer med du gyur par mos pa'i ngang nas gsal stong zung 'jug gi ngang du mnyam par zhog cig
/sku brnyan mgo dang snying gar bzhag la /
dbang bskur rdo rje chen po ni /
khams gsum kun gyis phyag byas pa //
sangs rgyas rnams ni thams cad kyi //
gsang gsum gnas byung sbyin par bya //
snying po'i mthar /
oM AHhU~M/
badzra sa ma ya satwaM/
zhes brjod /
dge 'dun dam pa chos ldan sogs shis pa brjod /
des khyed rang rnams kyis yid kyi sgo nas bsags pa'i sdig sgrib dag
/yid la gnod cing 'tshe ba'i 'gal rkyen thams cad zhi /
yid kyi sgo nas tshe dpag med pa'i ting nge 'dzin bsgom pa la dbang /
thugs rdo rje mngon du byed pa'i skal ba dang ldan /
'bras bu ji lta ba dang ji snyed pa mkhyen pa dang ldan pa'i chos kyi sku 'grub par 'gyur ba yin no //
bzhi pa yon tan gyi rjes gnang zhu ba'i don du gsol 'debs 'di'i rjes zlos /
dus gsum sangs rgyas sogs las /
yon tan zhes kha sgyur /
khyed rang rnams tshe dpag med par gsal ba la dar dang rin po che'i chas rgyan rnams gtad pas /
dngos su rgyan cha'i rnam pa dang /
brgyud nas yon tan gyis brgyan pa mtshon pa lha 'di dang sangs rgyas thams cad kyi yon tan gyi dngos grub thob byung snyam pa gyis shig
/rgyan chas byin la /
'di ni tshe dpag med mgon gyi //
dar dang rin chen rgyan sogs te /
khyod kyis rtag tu bcang ba na //
thabs shes zung du 'jug pa dang //
dus gsum sangs rgyas thams cad kyi //
yon tan kun gyi snod gyur te //
mthar thug sangs rgyas thob par 'gyur //
oM a lang+kA ra rat+na paT+Ta kA ya b+hA saM a b+hi Shiny+tsa hU~M/
bgegs rigs stong phrag brgyad cu zhi ba sogs shis pa brjod /
des khyed rang rnams kyis bsags pa'i snyoms 'jug gi sgrib pa dag
/rtsa rlung thig le la gnod cing 'tshe ba'i 'gal rkyen thams cad zhi /
rtsa rlung thig le la gnod cing 'tshe ba'i 'gal rkyen nad gdon sdig sgrib bgegs dang bar chad 'byung po mi dang mi ma yin pa'i gnod pa grib dang mi gtsang ba la sogs pa mi mthun pa'i rkyen thams cad zhi /
rtsa rlung thig le la gnad du bsnun pa'i sgo nas gnas skabs lam dang mthar thug sangs rgyas kyi yon tan mtha' dag bsgrub pa la dbang /
ye shes rdo rje mngon du byed pa'i skal ba dang ldan /
'bras bu bral ba dang rnam par smin pa'i yon tan dang ldan pa bde ba chen po'i sku 'grub par 'gyur ba yin no //
lnga pa phrin las kyi rjes gnang zhu ba'i don du gsol 'debs rjes zlos /
dus gsum sangs rgyas sogs la /
phrin las zhes kha sgyur /
de ltar gsol ba btab pas /
bla ma dang mdun bskyed dbyer med pa'i dpral ba las zhi ba'i 'od zer dkar po /
mgrin pa nas dbang gi 'od zer dmar po /
thugs ka nas drag po'i 'od zer sngon po /
lte ba nas rgyas pa'i 'od zer ser po /
gsang ba nas las sna tshogs pa'i 'od zer ljang gu rnams 'phros /
phyogs bcu'i rgyal ba sras dang bcas pa'i phrin las bzhi'i dngos grub thams cad 'od zer dkar dmar sngo ser ljang gu la sogs pa'i rnam par spyan drangs /
khyed rang rnams kyi gnas lngar thim /
de las kyang 'od zer phrin las bzhi'i mdog mtshungs su phyir 'phros /
snod bcud la phog pas bdag gzhan sems can thams cad kyi nad gdon sdig sgrib bgegs dang bar chad zhi /
tshe bsod dpal 'byor snyan grags ye shes kyi tshogs thams cad rgyas /
mchog thun mong gi dngos grub dang 'chi med tshe'i rig 'dzin la sogs pa thams cad dbang du 'dus /
bdud bzhi ma rungs pa gnod byed kyi tshogs thams cad tshar bcad /
las rab 'byams thams cad bsgrubs nas slar yang rgyal ba sras dang bcas pa'i phrin las kyi dngos grub thams cad 'od zer sna tshogs pa'i rnam par spyan drangs /
khyed rang rnams la thim pas sangs rgyas thams cad kyi zhi rgyas dbang drag las rab 'byams kyi phrin las yongs su rdzogs pa'i bdag nyid nga'o snyam du sgoms la /
dbang bskur ba dang slob ma bsdu ba sogs phrin las tha dag sgrubs shig
/rdor dril gtad la /
rdo rje che dang dril bu che //
zungs shig rdo rjer byin gyis rlobs //
de ring rdo rje slob dpon 'gyur //
slob ma'i tshogs rnams bsdu bar gyis //
phrin las kun kyang khyod kyis sgrubs //
zhes gtad /
mtha' rten phyag mtshan gyi rjes gnang ni /
tshe bum tsakli sogs gtad la /
'di ni tshe dpag med pa yi //
phyag mtshan tshe yi bum bzang ste /
khyod kyis rtag tu bcangs pa na //
thabs shes zung du 'jug pa dang //
dus gsum sangs rgyas thams cad kyi //
phrin las kun la dbang thob ste //
mthar thug sangs rgyas thob par 'gyur //
oM kA ya wA ka tsit+ta sarba shAn+tiM ku ru puSh+TiM ku ru wa shaM ku ru mA ra ya bi shwa karma a b+hi Shiny+tsa hU~M/
lo brgya 'tsho zhing sogs shis pa brjod /
des khyed rang rnams kyi lus ngag yid gsum cha mnyam gyi sdig sgrib dag
/sgo gsum cha mnyam la gnod cing 'tshe ba'i 'gal rkyen thams cad zhi /
de dag gi sgo nas las rab 'byams bsgrub par dbang /
mkha' khyab rdo rje mngon du byed pa'i skal ba dang ldan /
'bras bu sangs rgyas kyi phrin las khyab pa dang rtag pa'i bdag nyid sgrub pa la dbang ba ngo bo nyid sku 'grub par 'gyur ba yin no //
de rnams kyis rjes gnang dngos gzhi grub nas mtha' rten byin rlabs gtor ma'i dbang bskur ba la dmigs pa 'di ltar mdzod cig
/gtor ma 'di la shes dus gsum yod pa las /
da lta'i skabs 'dir rnam pa gtor ma la ngo bo bcom ldan 'das mgon po tshe dpag med pa dngos su gsal ba'i steng gi cha la bka' brgyud kyi bla ma /
bar gyi cha la yi dam lha tshogs /
'og gi cha la chos skyong srung ma'i tshogs dang bcas pa sprin 'khrigs pa ltar khyed rang gi spyi bor byon nas /
nged kyis gsol ba ji ltar btab pa ltar byin rlabs dngos grub thams cad gnang byung snyam pa'i mos 'dun rtse gcig tu mdzod cig
/ces gtor ma lag tu thogs la /
bcom ldan mgon po tshe dang ye shes dpag tu med pa /
grub pa'i dbang phyug zla ba pa /
rgyal dbang thams cad mkhyen pa mthong ba don ldan nas /
drin chen rtsa ba'i bla ma'i bar rim par byon pa'i rtsa brgyud bla ma /
yi dam zhi khro /
sangs rgyas byang sems /
mkha' 'gro chos skyong gi lha tshogs ma lus pa rnams kyis /
rdo rje'i slob ma 'di rnams la sku gsung thugs kyi sgo nas byin gyis brlab pa dang /
dbang bskur bar mdzad du gsol /
'di rnams la gnod cing 'tshe bar byed pa'i nad rigs bzhi brgya rtsa bzhi /
bgegs rigs stong phrag brgyad cu /
gdon rigs sum brgya drug cu la sogs pa mi mthun pa'i phyogs thams cad zhi bar byin gyis rlobs shig
/tshe dang bsod nams dpal dang 'byor pa ye shes yon tan thams cad rgyas par byin gyis rlobs shig
/'chi med tshe'i dngos grub thams cad dbang du 'dus par byin gyis rlobs shig
/bdud bgegs log 'dren gdug pa can thams cad drag po'i sgo nas tshar gcod par byin gyis rlobs shig
/mdor na 'jig rten dang 'jig rten las 'das pa'i dngos grub thams cad thogs pa med par bstsal du gsol /
sangs rgyas rnams ni thams cad kyi //
sku gsung thugs kyis byin brlabs shing //
dngos grub rnam gnyis 'byung ba'i gnas //
gtor ma'i dbang bskur chen po sbyin //
oM AHhU~M ba liM ta kA ya wA ka tsit+ta a b+hi Shiny+tsa mAM/
zhes gtor ma gnas gsum du bzhag
/gtor ma tshe dpag med du gsal ba 'od du zhu nas khyed rang rnams la thim pas /
khyed rang rnams kyi lus ngag yid gsum dang tshe dpag med pa'i sku gsung thugs dbyer med 'dres par gyur snyam du sgoms shig
/dzaHhU~M baM hoH
tshe ril chang sbyin la /
bkra shis tshe brtan dpal gyi zas //
snying po bsdus pa'i bcud 'di ni //
de ring bu yis bza' bar gyis //
'di zos sangs rgyas tshe dpag med //
zhal zas brten nas 'chi bdag las //
grol 'gyur the tshom bya mi dgos //
zhes dang sngags gsum brjod /
de nas rdo rje mgor bzhag la /
rgyal ba sras bcas bden pa'i byin rlabs dang //
bcom ldan tshe dpag med pa'i byin rlabs kyis //
'gro ba 'di dag bdag gis bsrungs zin gyis //
'di la su yang 'da' bar ma byed cig
/oM badzra rak+Sha hU~M/
zhes dang bkra shis gang 'os brjod /
dam tshig bsgrag gzung /
gtang rag maN+Dal sogs rjes rnams spyi ltar bya /
slob dpon gyis /
mdun bskyed gtor 'bul bdag bskyed skabs su smros pa ltar dang /
mchod pa kha gsos la byin brlab /
mchod bstod mdor bsdus /
nongs bshags dang yig brgya brjod /
rten dang bstun pa'i ye shes pa gshegs bstim /
oM AHhU~M gis dam tshig pa rang la bsdu /
bsngo smon shis brjod bcas kyis 'grub bo //
dge 'dis mkha' mnyam yid can kun //
'chi bdag 'jigs phrogs rdo rje'i srog
/tshe dpag med ltar rab brtan cing //
mgon de'i go 'phang mchog 'grub shog
/ces rgyal dbang dgu pa dbang phyug rdo rjes mdzad pa'i sgrub thabs sna tshogs gces btus kyi sde tshan zhi ba rin chen phreng ba las khol du phyung ste /
pad+ma gar dbang blo gros mtha' yas kyis rdzong shod bye brag 'chi med pad+ma rdzing du bsdebs pa dge legs 'phel ///
/
