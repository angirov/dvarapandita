@#//
thugs sgrub yang snying 'dus pa las /
dbang gi rdzong chen yan lag dang bcas ma bu gung bsdebs kyi yi ge rnam grol byin rlabs rol pa zhes bya ba bzhugs so //
na mo ma hA gu ru tri kA ye shwa rwa ya /
brtan g.yo 'khor 'das ma lus khyab pa'i bdag
/gsang sngags rgyud sde rgya mtsho 'byung ba'i gnas //
sku gsum zhing gi ston pa o rgyan rje //
byang chub bar du rigs kyi bdag por bsnyen //
gang gi thugs sgrub bye ba phrag brgya'i bcud //
nyi 'og sa steng dkon pa'i yang snying 'dus //
smin lam brgyud pa'i phyag bzhes rgya che bas //
dkyus kyi lag len snying por dril te bkod //
gu ru'i thugs sgrub kun gyi srog tig mthar thug tu bsngags pa yang snying 'dus pa'i dbang bskur ba la /
rgyas pa sgrub chen khog dbub rdzong chen ltar dpon slob zab rgya brtags shing slob ma rjes bzung sogs sngon 'gro bcu gsum nang /
rgyan 'god rjes dbang byang bkol ba ltar bsre bsnan dang nus pa'i dbang bskur rnams /
dngos gzhi gzhung bsrang dang dbang bsnyen sogs don brgyad kyis bstan pa ltar bsnyen sgrub zhag grangs nyer gcig la sogs pa'i khongs su slob ma thun mong ba la dbang gi rdzong chen dang gtor dbang yid bzhin nor bu /
thun mong ma yin pa la gsang dbang gser gyi them skas /
brgyud 'dzin la gdams pa gtad pa /
sman sgrub dang sbrel na de'i dbang bskur bcas rdzogs par byas nas mchog gi dngos grub chen po blang /
rjes gter sba ba sogs sa bcad bcu gnyis kyis bsnyen pa'i don rnams smin slob kyi tshul du bya ba yin la /
'bring sgrub chen mi 'grub pa'i dbang bskur dkyus ma'i lugs /
bsdus pa gtor ma'i byin rlabs gsum du mchis pa las skabs 'dir phyag len 'bring po ltar bkod pa la don gsum /
sngon 'gro
/dngos gzhi /
rjes kyi bya ba'o //
dang po la /
bsnyen pa'i don du gsol gdab gnang sbyin sogs mi dgos te deng sang dbang bskur dkyus la lag len 'debs pa med pa'i phyir ro //
sa chog kyang sgrub gnas rnying pa dang ras bris phyogs la mi dgos pas /
sa bcad tsam du bdag nyid dbang chen gyi nga rgyal dang ldan pas /
dkar gtor byin brlabs la /
sa bdag lha klu lta bu gang 'thad kyis phul /
sngon 'gro dngos la gsum /
bum pa /
lha /
slob ma sta gon no //
de la dang po gnyis chabs cig tu bshad na bde bas /
gu ru'i rten bkram pa'i mdun du stegs bu khebs ldan steng maN+Dal la dri'i thig le dbus su gcig gam sum brtsegs /
de rgyab bzhi /
de rgyab brgyad /
de rgyab bcu drug byas pa'i steng du bsnyen sgrub sngags rnams brjod bzhin du 'bru dkar gyi tshom bu gtso 'khor bye brag phyed par dgod /
de'i steng many+dzi la bum pa bkod de de'ang thog mar gu gul dud pas bdug cing hU~M bzhi'i sngags kyis bgegs bskrad /
oM shud+d+he sarba d+harmAHswa b+ha wa bi shud+d+ho\u0f85 haM:
zhes 'o ma dang chu gtsang blugs /
oM a mr-ita pany+tsa sid+d+hi oM AHhU~M:
zhes sha lnga bdud rtsi lnga'am ma 'byor na chos sman blugs /
oM puSh+pe pany+tsa sid+d+hi oM AHhU~M:
'bru lnga /
oM rat+na pany+tsa sid+d+hi oM AHhU~M:
rin po che lnga /
oM AHhU~M trAM hrIHsid+d+hi oM AHhU~M:
sman lnga /
oM gar+b+ha pany+tsa sid+d+hi oM AHhU~M:
snying po lnga /
oM d+hU pe pany+tsa sid+d+hi oM AHhU~M:
spos lnga'am dri lnga rnams blugs /
oM ne tra ga pa tsa sid+d+hi oM AHhU~M:
dar sna'i mgul chings bya /
oM br-ik+Sha p+lak+sha pha la sid+d+hi oM AHhU~M:
'bras bu can gyi shing gis kha brgyan /
oM badzra pa ti ka pa ra ta la sid+d+hi oM AHhU~M:
zhes gzungs thag btags la bzhag go
/mdun du sman raka gtor gsum /
phyi mchod sogs bsham /
gzhan yang las kyi bum pa /
sta gon rdzas rnams kyang 'du bya zhing /
dbang rdzas 'og tu bshad pa thams cad skabs 'dir tshogs par bya ba ni spyir snga 'gyur gter ma'i phyogs dang /
khyad par chos rgyal rat+na gling pa'i phyag srol dri ma med pa yin pas de ltar du bya'o //
de nas spro zhing nus na thog mar las byang tshar gcig gis bdag bskyed bzlas pa dang bcas pa bya /
de nas rnam rgyal bum par bskyed bstim mchod bstod ci 'grub bzlas pa 'od zhu bcas zin nas las bum bsgrub /
slar las byang mchod bstod sogs rgyas pa tshar gcig gi mjug tu gsol gdab bcas lha sta gon bya dgos pa yin la /
slob dpon bskyed rdzogs kyi ting 'dzin goms shing spros pa cher mi lcogs pas ni de dag chabs cig tu bya chog cing /
phrin las kyang gzhung 'di nyid kyi las byang chen mo gtang thub na mchog tu gyur pas smos ma dgos /
kha cig gis rtsa gsum mchod phreng nang thugs sgrub las byang gi mngon rtogs tsam btsud nas khyer bder byed par snang yang /
mchod phreng ni gter 'byung nyid du gsal ba bzhin gter ston gzhan gyi gter lhag lus pa'am gter tshab tu bzhag pa zhig stes dbang gis phyag tu byung ba tsam las thugs sgrub kyi cha lag ma yin zhing mgo mtha' tshang ba'ang mi bzhugs la phyi nang gsang mchod las byang dngos las kyang rgyas pa sogs 'brel chags pa zhig mi 'byung bas /
bla sgrub zhal gdams gter kha phal cher tshig mthun par /
spyir ni rang rang lugs bzhin la :
khyad par las byang le brgyad shis :
zhes dang /
klong gsal snying thig thod phreng rtsal gyi rtsa sgrub las /
sgrub pa dngos ni las byang le'u brgyad pa la brten par shis so :
zhes dngos su gsungs pa ma zad /
chos dbang dang rat+na gnyis gter kha ma bu yin pas 'brel chags pa dang /
tshig tshogs rgyas bsdus tsam las lha sngags la khyad par ci'ang med cing tshig ris phal cher yang 'dra ba sogs rgyu mtshan mang pos bla ma gsang 'dus kyi las byang le'u brgyad pa nyid gtang ba ches legs so //
gang ltar brgyud 'debs skyabs sems bka' bsgo nas brtsam mthar chags su btang ba'i lha bskyed skabs tshig ris gcig gis bdag mdun so sor bskyed pa grub mtshams /
bum pa bsang sbyang /
stong pa'i ngang las b+h+rU~M las bum pa rin po che'i gzhal yas khang gi nang du pad+ma nyi zla'i steng du yi ge hrIHdmar po 'od du zhu ba las /
bum lha dbang chen yab yum sku :
zhal gcig sogs rgyas par bskyed /
thugs srog gi 'od kyis don gnyis byas /
ye shes pa bkug par mos la /
spyan 'dren man chad tshar gcig gis bdag mdun bum lha so sor dmigs shing /
bzlas pa bdag mdun la dmigs pa song nas /
gzungs thag blangs te /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
zhes dmigs la bzlas pa ci rigs bya /
mthar mchod bstod mdor bsdus dang /
oM AHhU~M gis mchod yon phul bas /
bum pa'i lha 'od du zhu nas rdo rje bdud rtsi'i chu rgyun du gyur par mos /
las bum stong pa'i ngang las b+h+rU~M las phyi bum pa la nang gzhal yas khang mtshan nyid rdzogs pa'i dbus su pad nyi'i gdan la hU~M las khro bo bdud rtsi 'khyil pa ljang nag phyag g.yas rgya gram /
g.yon sdigs mdzub kyi rtse la me 'bar ba /
khro bo'i chas thams cad dang ldan par gsal ba'i thugs kar nyi steng hU~M la sngags kyis bskor bar gyur /
oM badzra a mr-ita kuN+Da lI ha na ha na hU~M phaT/
brgya tsam bzlas la /
khro bo'i dbang po 'od du zhu bas dag byed ye shes kyi chu bo nus pa dang ldan par gyur /
de nas sta gon gyi lha la dmigs te spos dang thal sbyar bcas /
ho :
dgongs shig bla ma rig 'dzin gtso :
rtsa ba gsum gyi lha tshogs rnams :
ma lus bdag la dgongs su gsol :
rgyal ba sras bcas mchod pa dang :
slob bu khyod kyi rjes 'jug phyir :
bdag nyid che ge zhes bya bas :
nangs par rgyal ba'i dkyil 'khor bri :
thugs rjes bdag la dgongs nas ni :
byin gyis brlab par mdzad du gsol :
zhes gsol ba gdab bo //
skabs 'dir bsreg thabs dkar po zlum po me sbar ba la rtsa gsum lha rnams skad cig gis gsal ba la /
mar khu /
'o ma can gyi yam shing /
til dkar po /
yungs kar /
phye mar sogs bsreg rdzas ji ltar 'byor ba 'bru gsum gyis bdud rtsir byin brlabs la /
rtsa sngags sham bur /
bdag cag rnams kyi mi mthun bar chad thams cad zhi ba shAn+tiM ku ru ye swA hA:
zhes ci rigs su phul la lha mi dmigs par bzhag pa ni me mchod mdor bsdus pa'o //
gsum pa slob ma sta gon la sdom ni /
khrus dang yon 'bul zhu gnang bya //
tshogs gsag skyabs 'gro sdom pa bzung //
gnas gsum byin rlabs so shing dor //
spro skyed srung skud ku sha sbyin //
ces rnam grangs bcu gcig yod pa'i dang po ni /
slob ma rnams /
ji ltar bltams pa sogs dang las bum gyi chus khrus bya /
gnyis pa ni /
me tog bkye bsdu byas la /
'o na /
ma gyur nam mkha'i mtha' dang mnyam pa'i sems can thams cad kyi don du tshe gcig lus gcig la rigs rnams kun 'dus bla ma rdo rje 'chang chen po'i go 'phang 'thob par bya /
de'i ched du thugs sgrub kun gyi mthar thug yang snying 'dus pa'i smin byed kyi dbang bskur nod la rim gnyis nyams su blang bar bgyi'o snyam pa byang chub mchog tu thugs bskyed cing /
dad gus shes rab dang ldan pas ma yengs par gsan 'tshal /
de la 'o skol rnams skye bar dka' ba 'dzam bu'i gling du skyes /
thob par dka' ba dal 'byor bco brgyad dang ldan pa'i mi lus rin po che thob /
mjal bar dka' ba bla ma dge ba'i bshes gnyen mjal zhing thos par dka' ba theg pa chen po dam pa'i chos zab mo thos pa'i skabs 'dir /
thar pa'i lam sna cis kyang zin par byed dgos /
da res lam sna ma zin na shi ba'i 'og tu mtha' med pa'i 'khor ba na 'khor dus 'og nas 'og tu 'gro ba las chos kyi sgra mi thos /
de bas da lta mi lus rin po che brgya la res 'ga' zhig thob dus 'dir 'bad dgos te /
tshe mi rtag nub ri'i grib ma dang 'dra /
'chi ba la skad cig thang cig gis nyer 'gro
/'chi ba'i dus su chos ma yin pa gang gis kyang mi stongs /
chos la'ang byed lugs bsam gyis mi khyab kyang /
rdzogs pa'i sangs rgyas kyi bstan pa'i dam pa'i chos la tshul bzhin du 'jug dgos /
dam pa'i chos kyi phung po brgyad khri bzhi stong la sogs pa thams cad kyang /
theg pa che chung gnyis su thams cad 'du /
theg pa chen po la sngags mtshan nyid gnyis las /
rang re rnams 'bras bu gsang sngags kyi theg pa nas 'jug
/'di la'ang dkyil 'khor so so nas 'jug pa spros pa dang bcas pa'i lugs dang /
lam zab bla ma'i dkyil 'khor nas 'jug pa spros pa med pa gnyis las /
bla ma'i rim pa nas 'jug ste dkyil 'khor thams cad 'dus pa'i mnga' bdag yin pa'i phyir /
phag mo mngon 'byung las /
bla ma sangs rgyas bla ma chos //
de bzhin bla ma dge 'dun te //
kun gyi byed po bla ma nyid //
ces pa dang /
dgongs 'dus las /
bskal pa stong gi sangs rgyas las //
bla ma gnyan pa shes par bya //
ci phyir bskal pa'i sangs rgyas rnams //
bla ma dag la bsten nas byung //
bla ma med pa'i gong rol nas //
sangs rgyas bya ba'i ming yang med //
ces pa dang //
chub par rol pa las /
gang gis bskal pa bye ba ru //
lha sku 'bum phrag bsgoms pa bas //
bla ma skad cig dran pa tsam //
'di ni bsod nams pha mtha' yas //
dkyil 'khor ma lus thams cad kyang //
bla ma'i dkyil 'khor nyid du 'dus //
rgyal ba'i thugs dgongs ma lus kyang //
bla ma'i thugs dgongs nyid du 'dus //
bla ma mchog gis byin brlabs na //
rgyal ba kun gyis byin brlabs 'gyur //
dkyil 'khor kun gyis dbang bskur 'gyur //
ces gsungs so //
de'ang bla ma mtshan nyid dang ldan pa grub pa thob nges pa gcig gi rtsa ba'i dkyil 'khor du zhugs dgos pa las /
'dir dpal o rgyan gyi gu ru pad+ma 'byung gnas zhes bya ba /
sangs rgyas snang ba mtha' yas dngos bla mar sprul nas 'dzam bu'i gling du rang byon pa /
mtshan thos pa tsam gyis ngan song dang 'khor ba las skyob pa /
sku che ba'i yon tan mngal gyi dri mas ma gos par me tog pad+ma'i sdong po las rang byung ste /
mtshan dang dpe byad kyi dpal rab tu 'bar ba /
gsung che ba'i yon tan phyi nang gsang ba'i chos kyi 'khor lo gdul bya'i mos pa dang mthun par bskor ba /
thugs che ba'i yon tan shes bya thams cad ji lta ba dang ji snyed pa mkhyen pa'i ye shes ting 'dzin dang /
mngon par shes pa rgya mtsho'i mthar son pa /
yon tan che ba stobs bcu mi 'jigs pa bzhi la sogs pa sangs rgyas kyi chos ma 'dres pa thams cad yongs su rdzogs pa /
phrin las che ba sems can gyi gnas ris thams cad la gang la gang 'dul gyi sprul pas don mdzad de phrin las bzhi lhun gyis grub pas 'khor ba ji srid ma stongs kyi bar du bzhugs nas gzhan don yid bzhin gyi nor bu lta bur 'byung ba de nyid sgrub pa'i thabs rnams kyi'ang yang zab snying por gyur pa ste /
rang gzhung las /
rig 'dzin sngags 'chang pad+ma bdag 'dra yis :
sku lnga mtshan brgyad rnam thar dpag med las :
ma 'ongs don phyir sgrub lugs dpag med brtsams :
kun kyang yang zab mthar thug nyi tshe ste :
snying po yang snying 'dus pa 'di las med :
snying gi yang bcud srog thig 'di kho na :
zhes bsngags par mdzad pa'i dkyil 'khor du gzhug pa la sngon 'gro sta gon gyi bya ba dang /
dngos gzhi dbang bskur ba'i rim pa gnyis su yod pa'i thog mar slob ma lhag par gnas pa'i chos rnams zhu ba'i yon tu zhing khams 'bul bar zhu /
zhes maN+Dal 'bul du gzhug
/gsum pa ni /
phyag snyims pa me tog dang bcas thal mo sbyor la gsol ba 'debs pa 'di'i rjes zlos mdzod /
kye :
dus gsum sangs rgyas kun tu bzang :
bla ma sangs rgyas dgongs su gsol :
bdag cag khyed kyi rjes su 'jug :
thun mong mchog gi skyabs 'gro dang :
so thar byang sems dam tshig sdom :
bla ma mchog gi sa thob phyir :
mgon pos bdag la gnang du gsol :
lan gsum /
de ltar gsol ba btab pas snod ldan du rig nas thugs rje skyes te gnang ba bstsal ba yin te /
kye ma skal bzang las can rnams :
bla med bla ma'i gsang sgrub bstan :
'das dang ma byon da ltar gyi :
rgyal ba ma lus thams cad kyang :
gsang sngags cho ga 'di mkhyen pas :
bla ma rdo rje 'dzin thob cing :
kun bzang bla ma rdo rje 'dzin :
bdud kyi dpung yang 'di yis btul :
khyed kyang bla med mchog thob phyir :
'di yi rjes su kun zhugs mdzod :
ces gnang ba sbyin no //
bzhi pa ni /
mdun gyi nam mkhar bla ma sku gsum rta phag yab yum sogs yang snying 'dus pa'i dkyil 'khor gyi lha tshogs la rtsa gsum chos skyong srung ma'i tshogs sprin gtibs pa lta bus bskor te bzhugs pa'i spyan sngar bdun rnam dag tshul bzhin du bgyi ba'i 'dun pas 'di'i rjes zlos /
rang rig lha la phyag 'tshal lo :
ma 'gag rang gsal mchod pa 'bul :
mu bzhir ltung ba mthol lo bshags :
dus gsum mnyam nyid rjes yi rang :
'khor ba dong nas sprugs par bskul :
ka dag zang thal rjen par bzhugs :
kun kyang rang rig rtogs par bsngo :
sku gsum yongs rdzogs thob par shog :
lan gsum /
lnga pa ni /
lam log pa las skyob cing sangs rgyas kyi theg pa mtha' dag gi gzhi rten skyabs su 'gro ba'i rjes zlos /
kye :
phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog phyir mi ldog pa la :
bdag ni gus pas skyabs su mchi :
dus gsum sangs rgyas bla ma la :
'di bzung bla med byang chub bar :
sgo gsum gus pas skyabs su mchi :
dpa' bo dpa' mo chos skyong bcas :
byang chub sems dpa' slob dpon la :
bdag ni gus pas skyabs su mchi :
lan gsum brjod /
drug pa ni /
rdo rje'i ye shes zab mos smin par byed pa la rgyud tha mal las 'phags pa zhig dgos pas /
gzhan gnod gzhir bcas las log pa so so thar pa'i sdom pa blangs nas bsrung bar bgyi'o snyam pas rjes zlos /
bla ma mchog gi spyan snga ru :
lus ngag yid kyis 'gro ba la :
gnod pa spang zhing dge tshogs bsgrub :
dge tshul dge slong byang chub sems :
so so thar pa'i sdom pa la :
bdag ni rgyun du gnas shing bsrung :
lan gsum /
lam dman pa las skyob cing gzhan phan gzhir bcas sgrub pa theg pa chen por sems bskyed pa'i thog mar sems can thams cad kyi don du sangs rgyas thob pa'i rgyu la dam bca' ba smon pa sems bskyed 'di'i rjes zlos /
ho :
dus gsum bla ma mchog dgongs shig :
'di bzung byang chub ma thob bar :
'gro drug sems can thams cad la :
pha ma'i 'du shes nyer bzhag ste :
ma brgal ba rnams bsgral ba dang :
ma grol ba rnams dgrol ba dang :
dbugs ma dbyung rnams dbugs dbyung phyir :
smon pa byang chub sems bskyed do :
lan gsum /
sangs rgyas thob byed kyi bslab pa blangs nas 'bras bu la dam bca' ba 'jug pa sems bskyed 'di'i rjes zlos /
sngon gyi bde gshegs rgyal ba rnams :
sgo gsum sdom la gnas pa ltar :
'di bzung 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug slob sdom gsum bzung :
bdag gis sdom bsrung ma grol sgrol :
dbugs dbyung mya ngan 'das la 'god :
lan gsum /
khyad par gyi myur lam rdo rje theg pa'i sgor zhugs pa la med du mi rung ba rtsa ba'i brtul zhugs rigs lnga thun mong dang khyad par gyi sdom pa rnams bzung ba'i blos rjes zlos /
dkon mchog gsum bzung mi gtong bsgrub :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi dam tshig yin :
rin chen rigs kyi dam tshig tu :
sbyin pa rnam bzhi rtag tu sbyin :
rin chen rigs kyi sdom pa yin :
pad+ma rigs kyi dam tshig tu :
theg pa gsum dang chos rnams bshad :
pad+ma rigs kyi sdom pa yin :
las kyi rigs kyi dam tshig tu :
'gro ba'i don du brtson par bya :
las kyi rigs kyi sdom pa yin :
ces lan gsum gyis khas blang du gzhug
/gsang sngags kyi dam tshig sa ma ya 'bum sder gsungs pa rnams rtsa ba dang yan lag gnyis su 'dus pa yin zhing de dag deng nas brtsam ste tshul bzhin du bsrung dgos pas dam tshig bsgrag pa 'di la snyan gtod 'tshal /
dkon mchog la gus 'gro la brtse :
rtsa ba yan lag dam tshig srungs :
lus dang srog la bab gyur kyang :
rtsa ba'i dam tshig 'da' mi bya :
zhes spro na de'i don rgyas par bshad do //
bdun pa ni /
de nas khyed rang rnams skad cig gis pad zla'i gdan la bla ma rdo rje 'chang mthing nag spyan gsum thor tshugs dar dang rin chen rus pa'i rgyan gyis spras shing phyag gnyis rdor dril bsnams pa /
zhabs rdo rje'i skyil krung gis bzhugs pa'i pang du yum ye shes mkha' 'gro dkar dmar gri thod 'dzin pas 'khyud pa'i gnas gsum du rdo rje gsum gyi ngo bo oM dkar AHdmar hU~M mthing gi rgyas btab par mos shig
/'bru gsum brjod la dri'i thig le bya /
lce la bdud rtsi bzhag
/de ltar gsal ba'i gnas gsum las 'od zer 'phros phyogs bcu dus bzhi'i bla ma rig 'dzin rgyal ba sras dang bcas pa thams cad rdo rje gsum gyi lha tshogs kyi rnam par byon te khyed rang rnams la thim pas tha mal pa'i sgo gsum gzhir gnas kyi rdo rje gsum du sad de rgyud ye shes chen pos gang bar mos shig
/dzaHhU~M baM hoHbrjod la rol mo bya /
ye shes pa de brtan par byas par mos shig
/rdo rje me tog dang bcas pa spyi bor bzhag ste /
oM su pra tiSh+Tha badzra ya swA hA:
de ltar khyed rang gi sgo gsum rdo rje gsum du gnas gyur pa de rigs khams sad pa'i thog ma /
sdom pa dam tshig gi rtsa ba /
'bras bur smin byed kyi sa bon yin pas mchod cing bstod pas mnga' gsol bar mos shig
/nyer spyod sogs btegs la /
phyi nang gsang mchod bstod pa bcas mdor bsdus su bya /
thog ma med pa nas da lta'i bar du bsags pa'i nyams chag nyes ltung ci mchis pa thams cad rdo rje gsum gyi klong du bzod par gsol ba'i mos pas yig brgya bshags tshig bcas pa'i rjes zlos mdzad par zhu /
yig brgya lan gsum dang /
mgon po bdag ni sogs brjod do //
brgyad pa ni /
maN+Dal tshom bu dgu pa dgod /
so shing gtad la /
dngos grub kyi ltas brtag pa'i phyir du so shing mtshan nyid dang ldan pa thal sbyar gyi bar du zungs la so brud cing sdig sgrib skyug pa'i mos pa dang tshig 'di'i rjes zlos bcas tshom bu'i steng du 'dor bar zhu /
bla ma yi dam mkha' 'gro yis :
bdag la dngos grub bzang po ston :
hA sa hA:
de ltar dor bas rtse mo dbus su bstan na mchog gi dngos grub /
phyogs bzhir phrin las bzhi /
mtshams su bum pa bzang po sogs las phran tshegs 'grub cing /
dbus dang phyogs bzhis rigs lnga'i dngos grub kyang mtshon pa yin no //
zhes lung bstan /
dgu pa ni /
phyir mi ldog pa'i ched du zab mo'i chos bshad pa ni 'di la gsan 'tshal /
kye ma rigs ldan bu rnams nyon :
bla med 'di 'dra'i dkyil 'khor mchog :
u dum+ba ra'i me tog mtshungs :
'di ru gang zhugs sdig sgrib dag :
mthong bas bde chen zhing la reg :
tshul bzhin sgrubs shig bsod nams che :
spro ba dang ni dga' ba skyed :
bcu pa ni /
srung skud dmar po lnga bsgril rtsa sngags bzlas shing rdo rje'i mdud pa btab pa skyes pa'i dpung pa g.yon /
bud med kyi g.yas su bcings te /
rdo rje'i mdud pa dpung par bcings pas khyed rang gi sgo gsum bar du gcod pa'i phyogs las srung ba'i rdo rje'i go dang ldan par mos shig
/mdud pa'i steng rdo rjes rgya gram du reg la /
badzra rak+Sha hU~M:
bcu gcig pa ni /
ku sha'i phon po che chung gnyis la /
oM AHhU~M bzlas pa lag g.yas g.yon du sbyin la /
sgo gsum gyi nyes pa ma lus pa gtsang ba'i rten 'brel dang khyad par rmi lam mi 'khrugs par bya ba'i phyir dag byed rtsa mchog gi phon po chung ba sngas dang che ba stan gyi don du zungs la :
rtsa ba gsum gyi lha tshogs thams cad kyis bdag la dge dang mi dge'i ltas thams cad bstan du gsol :
ces dmod bor te bla ma dang dkyil 'khor gyi phyogs su mgo bo bstan te nyal bas nangs par rmi lam gang byung nged la smra dgos pa yin no //
des sta gon gyi rim pa rnams legs par grub pas dge ba gzhan don du bsngo bar zhu /
bsod nams 'di yis sogs brjod la slob ma rnams gyes /
slob dpon gyis sta gon gyi lha la mchod bstod mdor bsdus sam /
yang na bdag mdun chabs cig tu dmigs te sngar ma song na tshogs skong /
srung ma'i gtor 'bul /
rjes chog rdzogs par byas la /
gshegs bsdu'i skabs /
sta gon gyi lha rnams mdun gyi nam mkhar 'od kyi drwa ba'i nang du bzhugs par gyur /
badzra sa mA dzaH
sa ma ya satwaMH
zhes brjod do //
gnyis pa dngos gzhi la gsum /
sgrub rdzas kyi dkyil 'khor 'du bya ba /
dbang don du bdag mdun sgrub pa /
dbang bskur ba'i las rim dngos la 'jug pa'o //
dang po ni /
ras bris zhi dkyil spyi mthun la khyad chos rnams dbang gi dkyil 'khor rnam dag skabs su 'byung ba ltar tshad ldan dkram /
med na maN+Dal la lha grangs kyi tshom bu bkod pa'i khar rnam rgyal bum pa dang /
de'i khar lding khri mtho ba la bla ma'i gtor chen rin chen 'bar ba sku tsaka dar gdugs kyis brgyan pa dgod /
yod na sku gsum sgrub pa'i sku 'bag kyang bsham /
g.yas su thod pa chang dang a mr-itas bkang ba'i khar me long la sin+d+hu ra'i thig le byas pa bzhag
/g.yon du rtsa gsum sku dang dbang phreng shel rdo stegs bcas /
rgyab tu ban+d+ha mtshan ldan chos sman mngar gsum chang sbyar gyis bkang ba'i khar me long chang gis brlan te sin+d+hu ra brdal ba la chos 'byung bsnol ma'i nang du dpa' bo yab yum gyi sa bon bcu dang /
mtha' skor du rig 'dzin brgyud pa'i mtshan thams cad shong dka' bas /
dper na /
oM AHrgyal ba dgongs brgyud rig 'dzin brda brgyud gang zag snyan brgyud las 'phro gter brgyud kyi bla ma rnams kyis byin gyis rlobs shig hU~M/
zhes pa tsam bris pa bzhag
/dkyil 'khor dbus su lha tsaka rnams dang thod phreng sde lnga'i dbang rdzas /
mtha' skor du rjes gnang phrin las kyi dbang chas brgyad /
mdun du mchod gtor dang sman raka
/srung ma'i gtor 'bul /
zhi mchod bskor bsham /
gzhan yang dam chu mig dar me tog thur ma sogs dbang la mkho ba'i chas phran tshegs rnams dang /
sngon gtor /
tshogs kyi yo byad /
chad brtan sogs phrin las dkyus la dgos pa rnams tshags su tshud par bya'o //
de nas yig brgya dbyangs gsal rten snying lan gsum gsum bzla zhing me tog 'thor la shis pa brjod /
nam mkhar bzhugs pa'i sta gon gyi lha rnams dkyil 'khor dang sgrub rdzas la thim par mos te /
spos rol bcas /
hU~M:
chos sku skye med spros bral dag pa las :
'gro ba'i don phyir gzugs sku gnyis su sprul :
smon lam stobs kyis 'gro ba'i don bya'i phyir :
gsang ba'i dkyil 'khor 'di la byin gyis rlobs :
zhes brjod do //
gnyis pa ni /
gong smos ltar las byang rgyas bsdus gang rung gis gzhung bsrangs /
tshig ris gcig gis bdag mdun so sor bskyed bstim mchod bstod bzlas pa ci 'grub bya /
rgyab ngos bshams pa'i thod chang la dmigs te /
skad cig gis rtsa ba gsum gyi lha tshogs dpag tu med pa mdun gyi nam mkhar spyan drangs par gyur /
sngags tsam gyis mchod /
ma bcos spros bral mas bstod /
lha rnams snyoms par zhugs pa'i byang sems bdud rtsi'i rgyun babs pas thod pa gang bar mos la dzapa? sngags cung zad bzla zhing bdud rtsi lag mchod las gzhung ltar bya /
srung ma spyi dang gter srung sgos kyi gtor 'bul sogs kyang byas grub nas tshogs la ma rol pa'i gong der rig pa'i me tog dor ba tsam gyis bdag nyid 'jug la gnang ba nod par bya'o //
gsum pa la'ang gsum /
sbyor ba /
dngos gzhi /
rjes so //
dang po sbyor ba 'jug pa'i chos la bcu gsum ste /
khrus dang sgo zhus gsol ba gdab //
bgegs bskrad yon phul zhu gnang bya //
rgyud sbyong dam bzhag ye shes dbab //
sgo dbye me tog mig dar bsal //
dal bstan rnam dag bshad pa 'o //
dang po ni /
las slob kyis sgo'i phyi rol du slob ma rnams las bum gyis khrus bya /
gnyis pa ni /
brgyud pa'i gsol 'debs 'don la tshogs khang lan gsum bskor bar gsungs pa ltar 'grub tu rung na bya /
spyod yul sogs ma 'grigs na der mos te bla ma sku gsum gsol 'debs brjod /
de'ang ma shes na mos gus bskyed la gsol 'debs snying po badzra gu ru bzla
/sngon chad dkyil 'khor gnyan po 'dir ma zhugs shing ma rig pa'i sgrib g.yogs dang bcas pa mtshon byed ras yug dmar pos gdong g.yogs par mos shig byas la spyan dar dgab /
slad nas dkyil 'khor gyi lha la phyag stong par mjal du mi btub pas phyag rten tu yang zhing ma nyams pa'i rin po che'i me tog re thogs par mos shig byas la 'bru gsum gyis cod pan sprad /
de nas thog mar phyi'i sgo drung nas sgo srung khro bo 'jigs pa'i gzugs can la sgo dbye bar gsol ba 'debs pa'i mos pas 'di'i rjes zlos mdzod /
kye khro bo mi bzad 'jigs pa'i sku :
mtshon cha sna tshogs phyag na bsnams :
bde gshegs rgyal ba'i pho brang srung :
bdag cag 'khor ba las sgrol zhing :
thar pa'i grong du 'jug pa'i phyir :
khyed kyis gnang ste gtang du gsol :
lan gsum zhus pa'i lan du /
khyod cag su yin ci byed pa :
zhes dris pa'i lan du 'di'i rjes zlos /
bdag cag skal ldan rigs kyi bu :
bla med gsang ba'i dkyil 'khor du :
rigs kyi bdag nyid bla ma la :
smin byed dbang gi sku drin zhu :
zhes zhus pas las kyi slob dpon gyis rdo rje'i lam la khrid de sgo'i nang du zhugs nas yol ba'i phyi rol du 'khod par mos shig byas la nang du khrid /
gsum pa ni /
thog mar slob dpon nyid sangs rgyas kun 'dus su mos pas rjes su bzung bar gsol ba 'debs pa 'di'i rjes zlos mdzod /
sangs rgyas kun gyi rang bzhin sku :
slob dpon khyod la bdag skyabs mchi :
sdug bsngal 'khor ba'i rgya mtsho las :
gtso bo khyed kyis bsgral du gsol :
lan gsum zhus pa'i lan du /
kye ma blo bzang skal ldan rnams :
nyon mongs nyes pa'i tshogs spangs nas :
tshe gcig myang 'das lam sbyor ba :
bla ma gsang ba'i sgrub dbang gi :
dkyil 'khor 'di mthong thos pas kyang :
khams gsum 'khor ba'i gnas las grol :
bka' bzhin bsgrub par dam byed dam :
zhes dris pa'i lan btab pa 'di'i rjes zlos /
sgrub pa'i dkyil 'khor dang bcas pa'i :
lha rnams la yang phyag 'tshal lo :
ci gsung bka' las bdag mi 'da':
thar pa'i pho brang dam pa ru :
mgon pos bdag cag gzhug tu gsol :
zhes zhus la yol ba bsal /
bzhi pa ni /
bgegs gtor chang bu dang bcas pa /
raM yaM khaM gis bsang sbyang /
oM AHhU~M ho :lan gsum gyis brlab /
lcags kyu'i phyag rgyas /
oM sarba b+hU ta A kar+Sha ya dza :
zhes mgron dgug
/oM sarba big+ha \u0f71na na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hAH
lan gsum gyis bsngo /
hU~M hrI:
bla ma rnams kyi sogs bka' bsgo zhing drag sngags rol mo yungs thun sogs kyis bgegs bskrad /
hU~M:
nga ni ye nas sogs kyis mtshams bcad la srung 'khor brtan por bsgom mo //
bzhi pa ni /
me tog bkye bsdu sems bskyed gsal 'debs /
nus na chos kyi che ba sogs mtshams sbyor chos bshad ci rigs bya /
mdor bsdu na /
de'ang gsan bya'i chos theg pa thams cad kyi yang bcud lam zab mo bla ma sgrub pa rnams kyi nang nas phul du phyin cing gong na med pa gu ru rdo rje thod phreng rtsal gyi dkyil 'khor du dbang bskur bar byed pa yin zhing /
gu ru rin po che 'di nyid ni /
sngon bskal pa dpag tu med pa'i sngon rol du kun tu bzang po chos kyi sku'i ston par mngon par rdzogs pa sangs rgyas nas /
nub phyogs bde ba can gyi zhing na da lta longs sku snang ba mtha' yas kyi rnam par bzhugs pa las /
'dzam bu'i gling gi 'gro ba 'dul bar gzigs te /
snang ba mtha' yas kyi thugs ka nas 'od zer gyi rtse la 'od kyi khye'u mtshan dang dpe byad du 'bar ba zhig o rgyan gyi nub phyogs d+ha na ko Sha'i mtsho gling gi pad+ma'i sdong po'i steng du 'phros pa nyid /
rgyal po in+d+ra b+hU tis spyan drangs te /
nub phyogs o rgyan gyi rgyal por mnga' gsol nas /
che ba'i rdzu 'phrul dang mdzad pa du mas o rgyan dang rgya gar gyi yul rnams btul cing /
dur khrod chen po brgyad na sprul pa mtshan brgyad bzhugs nas mkha' 'gro ma rnams kyi don mdzad pa las /
bod kyi rgyal po byang chub sems dpa' khri srong lde'u btsan gyis dpal bsam yas lhun gyis grub pa'i sa 'dul du spyan drangs te rgyal 'bangs thams cad bde la bkod /
sangs rgyas kyi bstan pa dar rgyas su mdzad pa'i dus su mchims phur tshogs kyi 'khor lo bskor nas mnga' bdag rje 'bangs kyis phyag 'tshal te zhus pa /
kye slob dpon chen po lags /
bdag bod 'bangs thams cad bsod nams dang ldan pas da lta ni khyed lta bu'i slob dpon sprul pa'i sku dngos dang mjal /
phyi nang gsang ba'i chos mang po ni thos /
gsang sngags lha'i dkyil 'khor du ma'i dbang bskur ba ni thob /
yi dam lha'i dkyil 'khor la brten nas 'tshang rgya ba'i thabs mchis lags kyang /
bla ma'i lam dang dal du zhugs nas 'tshang rgya ba'i thabs bla ma sprul pa'i sku nyid la bsten pa zhig
/da ltar bdag cag rje 'bangs dang phyi rabs kyi 'gro ba bla ma nyid kyi gdul byar gyur pa rnams la cis kyang zhu 'tshal /
zhes zhus pa'i tshe /
ma hA gu rus bka' bstsal pa /
kye mnga' bdag rje /
theg pa chen po gsang sngags kyi thabs dang sgo ni bsam gyis mi khyab kyang /
bsdu na tshe gcig gis 'tshang rgya bar byed pa la yi dam lha'i dkyil 'khor du dbang bskur nas bskyed rdzogs zab mo'i don nyams su len pa dang /
bla ma'i thugs kyi dkyil 'khor du dbang bskur nas bskyed rdzogs zab mo'i don nyams su len pa gnyis su 'dus so //
yi dam lha'i lam ni rim gyis dbang po sbyong ba'i las can rnams 'jug pa yin te /
bsdu na gsang sngags phyi nang gnyis su 'du'o //
bla ma'i lam ni dbang po gcig car ba sngon song sbyangs pa'i las 'phro sad pa rnams 'jug pa yin te /
bsdu na dkyil 'khor yongs su rdzogs pa kun 'dus spyi'i sgrub pa dang /
las phran tshegs pa bye brag rkyang par sgrub pa gnyis su bsdus te bstan pa yin no //
zhes bka' bstsal nas /
rig 'dzin 'dus pa spyi'i rgyud dang bye brag gi rgyud la brten nas rig 'dzin slob dpon gyi sgrub pa rnams mdzad de /
dkyil 'khor yongs su rdzogs pa ltar sgrub pa dang lha yab yum re'am /
dpa' bo gcig pa la sogs pa yan lag gi cha shas rkyang ba re'i sgo nas gang zag re smin grol la 'god pa'i rim pa rnams gsungs pa las /
mkha' 'gro ye shes mtsho rgyal gyis dkar chag tu btab ste /
rin po che sa'i gter du sbas pa rnams /
dus phyis smon lam sad pa'i gang zag gter ston rim par byon pa rnams kyis bton nas 'gro don mtha' dbus kun tu khyab cing /
thams cad kyang khyad par 'phags pa 'ba' zhig pa ste /
ji skad du /
e ma ho :
bdag 'dra pad+ma 'byung gnas ngas :
rang gi sgrub pa rang gis brtsams :
su 'phrad bde chen zhing du sbyor :
ces gsungs pas mtshon nus la /
skabs su babs pa 'di ni rang gzhung las /
thugs kyi gsang sgrub yang snying 'dus pa 'di :
sa 'og kun gyi gter gcig snying po'i bcud :
pad+ma bdag gi thugs bcud min re kan :
lung thob tsam yang bdag gi thugs rjes skyob :
nyams su len rnams tshe gcig sangs rgyas thob :
shin tu zab phyir dge ri'i brag la sbas :
zhes thugs sgrub kun gyi yang snying byin rlabs dngos grub kun 'dus bod yul sa 'og kun gyi gter gcig mar bsngags pa 'di nyid gter chen chos kyi rgyal po 'gro 'dul rat+na gling pas gnyal smad dge ri spyang dmar chos rdzong gi gsang phug dmar po glang ru'i dbyibs 'dra ba nas spyan drangs pa ste /
de la smin grol gyi skor tsho chen po gnyis las da lam smin byed dbang bskur yan lag dang bcas pa sgrub pa'i skabs su babs pa yin /
de la sta gon gyi skor rnams sngon du song zin pas /
dbang dngos la thog mar slob dpon gyis bgyi bar 'os pa rnams grub nas khyed rang slob ma rnams kyi ngo skal du gyur pa 'jug pa'i chos rnams zhu ba'i yon tu maN+Dal zhig 'bul bar zhu /
zhes mtshams sbyar la maN+Dal 'bul du gzhug
/lnga pa ni /
bla ma dang dkyil 'khor gyi gtso bo gnyis su med pa la mi phyed gus pa chen pos thal mo me tog dang bcas te gsol ba 'debs pa'i rjes zlos /
kye :
bla ma rdo rje 'dzin pa dang :
dkyil 'khor lha tshogs spangs nas ni :
skyob pa gzhan na mi mnga' bas :
khyed kyi thugs rjes bdag bzung 'tshal :
zhes lan gsum zhu'o //
bla mas gnang ba ni /
kye :
khyed rnams snod ldan bsod nams bsags :
yang gsang bla ma'i dkyil 'khor 'dir :
bdag gis khyed rnams smin byed cing :
'dod pa'i don 'grub dam pa sbyin :
de ltar thugs rjes rjes su bzung ba'i gnang ba thob pa la /
slar yang dbang bskur gyi bka' drin stsol bar gsol ba 'debs pa'i rjes zlos mdzod /
kye :
bla ma gsang sngags che ba'i mchog :
bdag ni 'bras bu gsang sngags kyis :
smin cing grol bar 'dod pas na :
thugs rjes bdag la gnang bar mdzod :
lan gsum zhus pa la /
e ma skal ldan rigs kyi bu :
khyed rnams las sad 'khrul pa zhig :
ngas khyod bla ma gsang 'dus kyi :
dal du gzhug cing ye shes dbab :
dngos grub thams cad khyod kyis thob :
gsang ba'i dkyil 'khor chen po 'di :
ma mthong ba la smras na ni :
dam tshig nyams nas dmyal bar ltung :
thub par srungs shig skal ldan rnams :
zhes brjod do //
drug pa ni /
sta gon skabs su smros pa ltar yan lag bdun pa dang /
skyabs 'gro sogs de ltar ram bsdu na /
na mo :
bla ma bde gshegs 'dus pa'i sku :sogs lan gsum /
khyad par gyi sems bskyed pa 'di'i rjes zlos /
sems bskyed 'gro ba kun don :sogs lan gsum bya'o //
bdun pa ni /
de nas ye shes pa dbab pa'i sngon du 'gro ba dkyil 'khor lha la bsten te sgo gsum gyi nyes pa 'gog pa'i sgo nas dam la bzhag pa yin pas don go bar gyis shig
/slob ma'i spyi bor rdo rje bzhag ste /
dus gsum sangs rgyas thams cad kyi :
ye shes rdo rje skyed byed pa :
gsang ba'i dkyil 'khor dam pa 'di :
khyod kyis smras na nyams gyur te :
mnar med gnas su skye bar 'gyur :
badzra sa ma ya hU~M:
mgrin par bzhag ste /
dus gsum sangs rgyas gsang ba'i lam :
dkyil 'khor gsang ba bla med 'di :
khyod kyis su la'ang smra mi bya :
gal te smras na dam tshig nyams :
badzra sa ma ya A:
de nas snying gar bzhag ste /
hU~M:
de ring bla ma gsang 'dus lha :
khyod kyi snying la yang dag zhugs :
gal te tshul 'di smras na ni :
de ma thag tu dral te gshegs :
oM AHhU~M swA hA:
rdo rje'i chu nan la brten te phan yon bshad pa dang /
khe nyen gnyis ka'i sgo nas dam la bzhag pa yin te /
las bum gyi chu sbyin cing /
hU~M:
'di ni khyod kyi dmyal ba'i chu :
dam tshig nyams na sreg par byed :
dam tshig bsrung na dngos grub ni :
rdo rje bdud rtsi'i chu 'dis 'grub :
oM badzra u da ka ThA:
de nas bdud rtsi sbyin zhing /
hU~M:
'di ni ye shes bdud rtsi ste :
dam med dmyal ba'i gnas su ltung :
dam bsrung dngos grub mchog thob 'gyur :
de phyir dam las ma 'da' zhig :
oM a mr-ita sa ma ya hU~M:
rdo rje slob dpon bka' gnyan par bstan te gnad la bkar nas dam tshig bsgrag pa ni /
rdo rje dang phreng ba spyi bor bzhag ste /
hU~M:
deng nas brtsam ste bu khyod kyi :
rdo rje 'dzin pa nga yin gyis :
nga yis ci ltar bsgo ba'i bka':
khyod kyis 'da' bar mi rung ngo :
nga yi bka' 'das brnyas pa na :
mnar med rdo rje dmyal ba nas :
thon cing thar pa'i dus med do :
de phyir dam las ma 'da' zhig :
oM badzra sa ma ya rak+Sha hU~M:
brgyad pa ni /
da ni dbang gi gzhi'am rtsa bar gyur pa ye shes pa dbab pa la khyed rang rnams thal mo spyi bor brkyangs la /
lus li gri ltar bsgrim /
rlung kha sbyor du 'ching /
yid gzhan du ma yengs par rang lus rdo rje phag mo dmar mo gri thod dang kha T+wAM 'dzin cing zhabs brkyang bskum me 'od kyi klong du bzhugs pa'i snying gi dkyil du g.yung drung dmar po re bsgom /
de'i dkyil du zla ba'i dkyil du yaM re bsgom /
g.yung drung gi yan lag bzhi la ha ri ni sa bzhis mtshan pa gsal thob cig :
slob dpon gyis sngags brjod pa'i rkyen gyis yaM las rlung g.yos te /
g.yung drung snying yig 'bru dang bcas pa thams cad g.yon du rlung 'khor ba ltar 'ur sgra dang bcas te drag tu 'khor /
de'i tshe rtsa gsum gyi lha tshogs dang /
khyad par du o rgyan rig 'dzin mkha' 'gro'i tshogs dang bcas pa kha ba babs pa ltar spyi bo nas snying nang du bab cing gar byed pa la shes pa rtse gcig tu gtod mdzod /
'beb pa'i rdzas bdug
/rol mo bsgrag la spro na spyan 'dren brjod /
bsdu na sngags tsam gyis 'thus /
gang ltar /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma hA ri ni sa ra tsa hri ya tsit+ta hrIM hrIM dzaHdza :
sa ma ya A be sha ya a AH
zhes drag tu bzlas la byin dbab bo //
dgu pa ni /
de nas khyed rang rnams las kyi rdo rjes khrid de dkyil 'khor sgo bzhir g.yas skor du phyag gsum gsum 'tshal nas sgo ba rnams la gsol ba 'debs pa'i mos pas rjes zlos /
kye :
dus gsum sangs rgyas thams cad kyi :
sku gsum gsang ba'i sgo srung ba :
lhun gyis grub pa'i rig 'dzin gyis :
pho brang shar gyi sgo phyes la :
bdag cag bla ma lha dang sprod :
tshe la dbang ba'i rig 'dzin gyis :
pho brang lho yi sgo phyes la :
bdag cag bla ma lha dang sprod :
rnam par smin pa'i rig 'dzin gyis :
pho brang nub kyi sgo phyes la :
bdag cag bla ma lha dang sprod :
phyag rgya chen po'i rig 'dzin gyis :
pho brang byang gi sgo phyes la :
bdag cag bla ma lha dngasprod :
ces gsol ba btab pas sgo bzhi shag gis phyes par mos shig
/bcu pa ni /
rang rigs kyi lha dang mjal ba'i phyir me tog dor ba ni sngar byin pa'i cod pan de nyid so so la tshe rabs sngon nas 'brel ba'i lhag pa'i lha gang yin pa la phog par shog cig snyam du bsams la dkyil 'khor du ltos pa med par 'di'i rjes zlos dang lhan cig tu dor cig
/kye :
gsang 'dus bla ma'i pho brang du :
'brel ba'i me tog 'di dor bas :
sngon nas las 'phros gang 'brel ba'i :
yi dam lha dang 'phrad par shog :
oM puSh+pe sid+d+hi pra ti gr-ih+Na ho :
de'ang dkyil 'khor dngos la stabs ma bde na rigs lnga'i phyag mtshan nam tshom bu bkod pa la der mos nas dor ro //
me tog gang du phog pa'i lha ngos bzung ste /
khyod kyi lhag pa'i lha 'di yin no //
zhes ngo sprad cing gsang mtshan /
shar du gu ru rdo rje rtsal :
lho ru rat+na rdo rje rtsal :
nub tu pad+ma rdo rje rtsal :
byang du karma rdo rje rtsal :
dbus su rdo rje 'dus pa rtsal :
ces so sor gdags /
spyi tsam du /
dkyil 'khor gyi lha tshogs thams cad khyab bdag gu ru nyid kyi ye shes kyi rang snang kho nar grub pas khyed rnams kyi lhag pa'i lha rtsa gsum kun 'dus bla ma rdo rje thod phreng rtsal yin la /
gsang ba'i mtshan rdo rje 'dus pa rtsal zhes bya ba yin pas de nyid bsgom pa dang las rab 'byams bsgrub par bya dgos shing /
cod pan de nyid dbang rtags su spyi bor bcings par mos shig
/cod pan slar spyi bor bzhag
/de ni dbang la snga ba cod pan lha dang 'brel ba'i dbang ngo //
bcu gcig pa ni /
de nas mig dbye bar gsol ba 'debs pa'i rjes zlos /
kye :
rdo rje 'dzin pa dgongs su gsol :
bdag cag thog med dus dag nas :
ma rig nyon mongs mun pas bsgribs :
thabs mkhas thugs rje'i gser thur gyis :
ma rig ldongs pa bsal du gsol :
lan gsum /
rdo rje'i phyag rgyas gser thur thogs la /
hU~M:
ston pa rdo rje 'dzin pa yis :
khyod kyi 'khor ba'i ma rig mig :
shes rab thabs dang ting 'dzin gyis :
ye shes spyan du dbye bar bya'o :
oM badzra tsak+ShuHpra be sha ya phaT:
ces spyan dar bsal lo //
bcu gnyis pa ni /
de ltar khyed rnams kyi thog med nas bsgribs pa'i ma rig pa thabs dang rten 'brel gyi mthus bsal bas dri med ye shes kyi mig thob ste rang byung rang shar bla ma'i dkyil 'khor mngon sum du mthong bar mos shig
/kye ma rigs kyi bu rnams ltos :
khyed rnams las sad skal pa bzang :
dkyil 'khor chen po 'di la ltos :
lus ngag yid kyis dad par gyis :
dad pa'i yid kyis dga' ba sgoms :
dngos grub chen po khyod kyis thob :
dam tshig sngags la brtson par gyis :
zhes spro ba bskyed la gzengs bstod do //
bcu gsum pa ni /
phyag shing thogs la /
kye rigs kyi bu rnams :
dkyil 'khor pho brang chen po 'di'i don mdo tsam bstan na :
dbus su pad+ma 'dab bzhi dbus dang lngar byung ba ni :
ye shes lnga'i ngo bo gu ru sku lngar mtshon pa yin no :
mu khyud gsum du byung ba 'di :
sku gsum du mtshon pa yin no :
rin chen zur brgyad mdzes pa 'di :
rnam thar brgyad mtshon pa yin no :
de'i phyi rim pad+ma 'dab brgyad ni phrin las mtshan brgyad gdul bya'i re ba skong bar mtshon pa yin no :
de'i phyi rim pad 'dab bcu drug tu bskor ba 'di :
mkha' 'gro dang shugs 'gro yab yum bcu drug gnas te :
bcu drug ye shes bla ma'i sa mtshon pa yin no :
tshad med bzhi dang ldan phyir gru chad do :
chos thams cad mnyam pa nyid du gdal ba'i phyir sgo khyams kyis mtshon pa yin no :
ye shes lnga'i ngo bo pan rag :
longs spyod yongs su rdzogs pas 'dod yon gyi lha mo :
yon tan thams cad rgyas pas pha gu :
nyon mongs dri ma dag phyir drwa phyed :
yon tan du mas 'gro don mdzad phyir da ru ka :
nyes pa'i dri ma dag phyir dung gi so bad :
'phags lam brgyad dang ldan phyir ka ba brgyad :
dga' ba bzhi lam du khyer bas rta babs :
'khor ba'i skyon gyis ma gos pas pad+ma :
'gro don dpag med mdzad phyir chos 'khor :
byams pa chen po mnga' bas gdugs :
dben pa'i rtags su ri dwags :
zab mo'i chos rnams ston pas rgyal mtshan dang dar 'phyangs :
'gro don mtha' dag 'grub pa'i phyir pad phreng :
gnyen pos gzhig tu med pa'i phyir rdor ra :
dug lnga sreg pa'i rtags su me ri :
rnam rtog 'dzin pa dag phyir dur khrod :
chos sku 'gyur med rtags su bum pa :
rtsa rlung rgyas pa'i rtags su kha rgyan :
stobs lnga rdzogs pa'i rtags su mgul chings dang gzungs thag :
dngos grub thob pa'i rtags su b+han+d+ha :
sdig sgrib dag pa'i rtags su me long :
byin gyis rlob pa'i rtags su sku 'bag :
phrin las 'grub pa'i rtags su gtor chen :
thabs dang shes rab zung du 'brel ba'i rtags su mda' dar dang me long ral gri :
gang la gang 'dul gyis gdul bya'i yid 'dren pa'i rtags su sa rgyan dang gnam rgyan la sogs thams cad yongs su rdzogs par mtshon pa'i brda don yin no :
zhes rgyas par bshad do //
dngos gzhi la bcu ste /
gsol gdab rtsa ba'i dbang lnga dang //
smon lam ye shes lnga sku lnga //
mtshan brgyad sde lnga lung gsum sbyin //
mchog dbang phrin las rjes gnang ngo //
de la dang po ni /
de rnams kyis dkyil 'khor du 'jug pa'i chos 'khor dang bcas pa grub pa yin pas /
dngos gzhi dbang bskur zhu ba'i yon du maN+Dal zhig phul mdzod /
gsol ba 'debs pa 'di'i rjes zlos mdzod /
kye :
bla ma kun bzang rig 'dzin gtso :
dus gsum rgyal ba'i gdung 'tshob pa'i :
bla mas bdag cag smin par mdzod :
lan gsum /
gnyis pa ni /
khyed rang rnams dkyil 'khor chen po'i shar sgor rdo rje rin po che seng ge'i khri la pad+ma dang zla ba'i steng du bla ma rdo rje thod phreng rtsal yum dang bcas pa'i rnam pas 'khod par mos /
de nas dbang rnams rim par bskur ba'i thog mar rtsa ba'i dbang rnam pa lnga bskur ba la /
'di ltar bum pa la sogs pa'i dbang rdzas lnga po re re bzhin yang gnas gsum du bzhag nas mthar tshig don ngo sprod pa rnams rim pa bzhin dbang bzhi'i bdag nyid can du bskur ba las rnam pa nyi shus byang chub pa zhes bya ba yin la /
de la dang po bum pas dbang bskur ba ni /
bla ma dang dkyil 'khor gyi lha dbyer ma mchis pas 'di ltar dbang rnams rim pa bzhin bskur ba las spang bya'i dri ma rnams dag cing thob bya'i yon tan thams cad thob par gyur snyam pa'i mos pa mdzod /
oM:
bum pa spros bral zlum po ni :
skye med byang chub sems kyi chus :
rnam rtog ma rig dri ma 'khrud :
chos sku spros bral bde chen chus :
gzung 'dzin 'khor ba'i bag chags 'khrud :
rang byung ye shes sems nyid chus :
dug gsum dug lnga dbyings su 'khrud :
nyon mongs bag chags kun sbyangs nas :
dbang bzhi ye shes rdzogs par shog :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
a b+hi Shiny+tsa oM:
zhes bum pa spyi bor bzhag
/sngags lan gsum brjod pa 'og ma rnams la'ang 'gre
/dang pos spyi bor bzhag nas khrus byas pa bum dbang /
gnyis pas bum chu blud pa gsang dbang /
gsum pas dbyings rig zung 'brel gyi tshig don ngo sprad pa ni shes rab ye shes /
des bde gsal mi rtog pa'i nyams skyes pa ni dbang bzhi pa'o //
thod pa mgrin par bzhag la /
A:
thod pa zlum po chos nyid dbyings kyi ngang :
'chi med bdud rtsi chang gis rab tu bkang :
sha lnga bdud rtsi rigs lnga ye shes lnga :
nyon mongs dug 'joms rigs lnga sku lngar bskyed :
gnyis med ngang du chos nyid rol par sbyor :
ma bcos rang byung bde chen byang chub sems :
chos nyid bdud rtsi rnam rtog bdud las rgyal :
dbang bzhi ye shes rdzogs pa'i dbang thob shog :
gong gi rtsa sngags sham bur /
a b+hi Shiny+tsa A:
dang pos thod pa mgrin par bzhag pa bum dbang /
bdud rtsi blud pa gsang dbang /
dug lnga ye shes lngar sbyor ba'i tshig don ngo sprad pa ni shes rab ye shes /
des bde gsal mi rtog pa'i nyams skyes pa ni dbang bzhi pa'o //
me long snying gar bzhag la /
hU~M:
me long zlum po chos sku dri ma med :
dag cing gsal la rnyog pa med par dwangs /
gzugs brnyan gsal la ngos bzung 'dzin pa bral :
sems nyid rnam dag gsal la ma 'gag pa :
gzung 'dzin mtshan ma dngos po'i yul las 'das :
byang chub sems kyi cho 'phrul cir yang gsal :
stong gsal ma 'gag dbyings nas gsal 'grib med :
dbang bzhi ye shes rdzogs pa'i dbang thob shog :
rtsa sngags sham bur /
a b+hi Shiny+tsa hU~M:
me long snying gar bzhag pas bum dbang /
thig le byas pa gsang dbang /
rig pa gsal la ma 'gag par ngo sprad pa shes rab ye shes /
sems bde gsal mi rtog pa'i nyams skyes pa ni dbang bzhi pa'o //
bzhi pa gtor ma gnas bzhir gtug la /
hrI:
gtor snod b+han+d+ha gzhal yas chos kyi dbyings :
gtor ma 'dod yon rnam lnga ye shes lnga :
gu ru'i sku mchog bde chen 'du 'bral med :
rnam dag bdud rtsi bla ma mchod pa'i rdzas :
gnyis med dbyings su dam tshig gnyan po bsre :
ma mo mkha' 'gro dbang du bsdu ba dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi ye shes rdzogs pa'i dbang thob shog :
rtsa sngags sham bur /
a b+hi Shiny+tsa hrI:
gtor ma spyi bor bzhag pa bum dbang /
mgrin par gtad nas gtor zan myang ba gsang dbang /
snying gar gtad de tshig don ngo sprad pa shes rab ye shes /
des bde gsal mi rtog pa'i nyams skyes pa ni dbang bzhi pa'o //
lnga pa sku 'bag bsnyen sgrub ltar bzhengs pa gnas gsum du bzhag la /
hU~M:
chos sku ye nas rnam dag ngo bo la :
dbyer med dag pa'i longs sku'i phyag rgyar gsal :
rgyal ba'i spyi gzugs rdo rje 'chang chen sku :
rnam 'phrul dag pa pad+ma thod phreng zhes :
sku gsum yongs su rdzogs pa'i bde ba che :
'dzin rtog dag phyir phyag rgyas dbang bskur ro :
rtsa sngags sham bur /
kA ya wA ka tsit+ta sid+d+hi a b+hi Shiny+tsa hU~M:
de ltar sku spyi bor bzhag pa bum dbang /
mgrin par bzhag pa gsang dbang /
snying gar bzhag ste bla ma dang rang sems dbyer med du ngo sprad pa ni shes rab ye shes /
des bde gsal mi rtog pa'i nyams skyes pa ni dbang bzhi pa'o //
de ltar rtsa ba'i dbang rnam pa lnga la bzhi bzhir phye bas na rnam pa nyi shus byang chub pa zhes bya ba dbang bzhi'i mngon par rtogs pa'i byin rlabs thod rgal du thob par 'gyur ba yin no //
gsum pa ni /
de nas bden tshig gi stobs la brten te rjes 'brel smon lam gyi dbang brgyad bskur bas ji ltar smon pa'i 'bras bu rtsol med du 'grub pa'i mos 'dun skyed 'tshal /
rnam bum spyi bor bzhag bum chu sbyin la /
hU~M:
ye shes bdud rtsis ma rig dri ma bkru :
sgrib gnyis dag nas sku gsum mchog thob shog :
mgul chings rnam lnga ye shes lnga dang ldan :
sku lnga ye shes lnga yi dbang thob shog :
gzungs thag rdo rje thabs shes gnyis su med :
mi shigs rdo rje tshe yi dbang thob shog :
phun sum tshogs pa dpag bsam kha rgyan shing :
dgos 'dod char ltar 'beb pa'i dbang thob shog :
ces brjod la me tog 'thor zhing rol mo bsgrag
/de nas las slob kyis rnam rgyal bum pa'i chu gral bskor gyis 'thor la /
hU~M:
bum rdzas rin chen lnga yis dbang bskur bas :
bu khyod rin chen lnga la spyod par shog :
bur sbrang la sogs snying pos dbang bskur bas :
bu khyod tshe dbang kha dog stobs ldan shog :
nas sogs 'bru sna lnga yis dbang bskur bas :
bu khyod nam mkha'i mdzod la longs spyod shog :
ga pur tsan+dan la sogs dbang bskur bas :
bzhi brgya rtsa bzhi'i nad las grol bar shog :
ces bum chu spyi bor blugs /
ngag tu blud cing khrus bya'o //
bzhi pa ni /
ye shes lnga'i rtags kyi phyag rgyas rim par dbang bskur bas sgrib pa lnga dag nas sku lnga'i go 'phang mngon du thob pa'i skal pa can du mos shig
/lag tu rdo rje gtad cing /
hU~M:
nyon mongs zhe sdang dag byed pa'i :
me long ye shes dbang bskur bas :
rdo rje thod phreng thugs kyi dbang :
skal ldan khyod la yongs rdzogs shog :
badzra a b+hi Shiny+tsa hU~M:
gri gug kha T+wAM gtad cing /
hU~M:
nyon mongs 'dod chags dag byed pa'i :
kun rtog ye shes dbang bskur bas :
pad+ma thod phreng gsung gi dbang :
skal ldan khyod la yongs rdzogs shog :
pad+ma a b+hi Shiny+tsa hrI:
rdo rje dril bu gtad cing /
hU~M:
nyon mongs gti mug dag byed pa'i :
chos dbyings ye shes dbang bskur bas :
bud+d+ha thod phreng sku yi dbang :
skal ldan khyod la yongs rdzogs shog :
bud+d+ha a b+hi Shiny+tsa oM:
dbu rgyan nam prog zhu bkon cing /
hU~M:
nyon mongs nga rgyal dag byed pa'i :
mnyam nyid ye shes dbang bskur bas :
rat+na thod phreng yon tan dbang :
skal ldan khyod la yongs rdzogs shog :
rat+na a b+hi Shiny+tsa trAM:
rgya gram mam ral gri gtad cing /
hU~M:
nyon mongs phrag dog dag byed pa'i :
bya grub ye shes dbang bskur bas :
karma thod phreng phrin las dbang :
skal ldan khyod la yongs rdzogs shog :
karma a b+hi Shiny+tsa hA:
lnga pa ni /
dkyil 'khor gyi lha tshogs rnams las lha'i sku gnyis pa mar me gcig las gnyis mched kyi tshul du byon /
khyed rang lhar gsal ba la thim pas lha so so'i byin rlabs dang yon tan rgyud la thob par mos shig
/dbang tsaka rnams gnas gsum du gtug
/de la thog mar thod phreng sde lnga thogs la /
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku 'gro don rdzogs mdzad rdo rje thod phreng rtsal :
nad gdon zhi byed ngo bor dbang bskur lhun grub shog :
oM AHhU~M badzra gu ru pad+ma thod phreng rtsal :
kA ya wA ka tsit+ta a b+hi Shiny+tsa hU~M:
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad rat+na thod phreng rtsal :
tshe bsod rgyas pa'i ngo bor dbang bskur lhun grub shog :
oM AHhU~M badzra gu ru rat+na thod phreng rtsal :
kA ya wA ka tsit+ta a b+hi Shiny+tsa trAM:
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad pad+ma thod phreng rtsal :
khams gsum dbang sdud ngo bor dbang bskur lhun grub shog :
oM AHhU~M badzra gu ru pad+ma thod phreng rtsal :
kA ya wA ka tsit+ta a b+hi Shiny+tsa A:
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad karma thod phreng rtsal :
dgra bgegs tshar gcod ngo bor dbang bskur lhun grub shog :
oM AHhU~M badzra gu ru karma thod phreng rtsal :
kA ya wA ka tsit+ta a b+hi Shiny+tsa phaT:
hU~M:
rnam dag chos kyi dbyings las ma g.yos kyang :
'gro don lhun gyis grub pa'i bdag nyid dpal :
sprul sku phrin las rdzogs mdzad bud+d+ha thod phreng rtsal :
thams cad lhun grub ngo bor dbang bskur lhun grub shog :
oM AHhU~M badzra gu ru bud+d+ha thod phreng rtsal :
kA ya wA ka tsit+ta a b+hi Shiny+tsa oM:
drug pa ni /
mtshan brgyad thogs la /
hU~M:
chos sku skye med ngang nyid las :
longs sku 'gro don lhun gyis grub :
ma chags skyon bral longs spyod rdzogs :
pad+ma 'byung gnas dbang bskur yongs rdzogs shog :
oM AHhU~M badzra gu ru pad+ma dz+nyA na sid+d+hi hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
yon tan rab rdzogs 'gro don mdzad :
pad+ma saM b+ha ba yi dbang bskur yongs rdzogs shog :
oM AHhU~M badzra gu ru pad+ma saM b+ha ba hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
shes bya ma rmongs blo ldan sku :
blo ldan mchog sred dbang bskur yongs rdzogs shog :
oM AHhU~M badzra gu ru dz+nyA na pra dz+nyA sid+d+hi hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
khams gsum srid gsum dbang sdud sku :
pad+ma rgyal po'i dbang bskur yongs rdzogs shog :
oM AHhU~M badzra gu ru pad+ma rA tsa a nr-i e pa shaM ku ru sid+d+hi hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
gdul bya'i re skong 'gro 'dul sku :
nyi ma 'od zer dbang bskur yongs rdzogs shog :
oM AHhU~M badzra gu ru sUr+Ya sarba d+harma sid+d+hi hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
lta log bdud 'joms dpa' bo'i sku :
shAkya seng ge'i dbang bskur yongs rdzogs shog :
oM AHhU~M badzra gu ru shAkya siM ha sarba pra ma ya sarba shA trUM hU~M phaT:
kA ya wA ka tsit+ta a b+hi Shiny+tsa hU~M
hU~M:
chos sku skye med ngang nyid las :
longs spyod rab rdzogs sprul pa'i sku :
mu stegs tshar gcod seng sgra'i sku :
'phags pa seng sgra'i dbang bskur yongs rdzogs shog :
oM AHhU~M badzra gu ru siM ha g+haN+De d+harma d+hA tu hU~M:
kA ya wA ka tsit+ta a b+hi Shiny+tsa hU~M:
hU~M:
chos sku skye med ngang nyid las :
longs spyod rab rdzogs sprul pa'i sku :
dgra bgegs tshar gcod drag po'i sku :
rdo rje gro lod dbang bskur yongs rdzogs shog :
oM AHhU~M badzra gu ru gro bo lod lo ka sarba hU~M phaT:
kA ya wA ka tsit+ta a b+hi Shiny+tsa hU~M:
bdun pa ni /
rta phag ging bzhi thogs la /
hU~M:
bya byed yid chos dag pa'i ngang nyid las :
'khor 'das gnyis med mtshon pa yab yum ste :
thabs shes dbyer med rta phag gsang ba'i sku :
zung 'jug bde chen yi dam lha yi dbang :
skal ldan khyod la dbang bskur yongs rdzogs shog :
hrIHha ya grI wa ma hA badzra bA rA hi kA ya wA ka tsit+ta a b+hi Shiny+tsa hU~M:
hU~M:
me long ye shes gsal ba'i ngang nyid las :
thabs shes 'gro 'dul yid bzhin re skong ba :
rdo rje mkha' 'gro yab yum gnyis su med :
zhe sdang yul 'dzin dag pa'i dbang bskur bas :
mi mthun rkyen zhi phrin las lhun grub shog :
ra badzra ging ka ra :
ha badzra d+hA ki nI kA ya wA ka tsit+ta a b+hi Shiny+tsa hU~M:
hU~M:
mnyam nyid ye shes gsal ba'i ngang nyid las :
thabs shes 'gro 'dul yid bzhin re skong ba :
rin chen mkha' 'gro yab yum gnyis su med :
nga rgyal yul 'dzin dag pa'i dbang bskur bas :
tshe dbang rab rgyas phrin las lhun grub shog :
tsa rat+na ging ka ra :
ri rat+na d+hA ki nI kA ya wA ka tsit+ta a b+hi Shiny+tsa hU~M:
hU~M:
sor rtog ye shes gsal ba'i ngang nyid las :
thabs shes 'gro 'dul yid bzhin re ba skong :
pad+ma mkha' 'gro yab yum gnyis su med :
'dod chags yul 'dzin dag pa'i dbang bskur bas :
snang srid dbang 'dus phrin las lhun grub shog :
hrIHpad+ma ging ka ra :
ni pad+ma d+hA ki nI kA ya wA ka tsit+ta a b+hi Shiny+tsa hU~M:
hU~M:
bya grub ye shes gsal ba'i ngang nyid las :
thabs shes 'gro 'dul yid bzhin re ba skong :
karma mkha' 'gro yab yum gnyis su med :
phrag dog yul 'dzin dag pa'i dbang bskur bas :
dgra bgegs tshar gcod phrin las lhun grub shog :
ya karma ging ka ra :
sa karma d+hA ki nI kA ya wA ka tsit+ta a b+hi Shiny+tsa hU~M:
zhes rim par bskur ro //
brgyad pa la gsum /
dang po sku lha bsgom pa'i lung ni /
rtsa gsum sku me long du shar ba bstan la /
kye ho skal ldan rigs kyi bu rnams nyon :
yi dam lha la rang rgyud kyis bzung ba'i :
rtag brtan ther zug mi bsgom snang stong ste :
snang la ma grub sgyu ma lta bur sgoms :
rtsa gsum dkyil 'khor lha tshogs rnams kyi bskyed rim rnam pa gsal ba rnam dag dran pa nga rgyal brtan pa'i sgo nas snang stong sgyu ma lta bur sgoms shig

/gnyis pa gsung bzlas pa'i lung ni /
bdud rtsi lce la bzhag cing /
kye ma nyon cig rigs ldan skyes bu rnams :
sgra grags thams cad bzlas brjod snying po'i sngags :
'dzin med brag ca lta bu'i bzlas pa bya :
bsnyen sgrub them nas yi dam lha dang mjal :
snying po 'di rnams kyi rjes zlos mdzad par zhu /
phreng ba sbrel la sngags rnams lan gsum gsum rjes zlos byar gzhug
/bsnyen sgrub las gsum gyi sngags rnams skyon spangs yon tan dang dmigs pa'i 'phro 'du ldan pas grags stong chu bo'i rgyun bzhin du zlos shig
/gsum pa thugs ting nge 'dzin sgom pa'i lung ni /
man shel dwangs pa zhig gtad la /
kye ho :
rigs ldan bu rnams ma yengs 'di la ltos :phyi gsal nang gsal sna tshogs 'gag med gsal :
gsal stong zung 'jug phyogs 'dzin blo dang bral :
ma bcos spros bral rang sems so mar zhog :
lha dang sngags kyis mtshon pa'i snang sems gnyis bsdus kyi chos thams cad gdod ma nyid nas stong nyid 'od gsal chos sku phyag rgya chen po'i rang bzhin du ngo shes par gyis la srog sdom gzer bzhi'i ting nge 'dzin dang mi 'bral bar zhu /
de rnams kyis bum pa'i dbang thob /
lus kyi sgrib pa dag
/sku'i byin rlabs zhugs /
rdo rje dril bu sogs bcang bya'i dam tshig bstan cing bskyed rim bsgom pa la dbang /
skal pa sa brgyad pa dang mnyam /
phrin las zhi ba dang drag po'i las rnams 'grub /
'bras bu sprul pa'i sku 'thob par 'gyur ro //
zhes rtogs pa brjod /
dgu pa la gsum las /
dang po gsang dbang ni /
des bum dbang 'khor bcas grub nas mchog gi dbang gong ma gsum bskur ba'i thog mar gsang ba'i dbang bskur zhu ba'i yon du maN+Dal /
gzung ma yid 'ong mtshan nyid dang ldan pa phul ba'i mos pas gsol 'debs kyi rjes zlos /
kye ho :
bla med bde chen mchog khyod bde ba che :
he ru ka dpal bde ba'i yab chen po :
bde la brtson mdzad byang chub yang dag dpal :
dri med bdud rtsi bla med mchog gi dbang :
ngag sgrib dag phyir gsung gi mchog ster mdzad :
byang chub bde chen yang dag mchog thob mdzod :
sngon chad lus kyi dkyil 'khor ma mthong ba'i brdar gdong g.yogs 'ching /
ye shes pa dbab pa'i slad du khyed rang rnams langs la thal mo sbyar te dmigs pa rang nyid rdo rje phag mor gsal ba'i lte bar chos 'byung sum brtsegs kyi dkyil du rdo rje phag mo nas 'bras tsam la    shes pa drag tu gtod cig
/bla mas rtsa sngags brjod cing rol mo bya /
dkyil 'khor du zhugs pa'i brdar gdong g.yogs sol /
'o skal ldan rigs kyi bu nyon cig :
gong gi bum dbang ston pa ni :
spros bcas phyi yi rdul tshon yin :
'di ni rang lus nang gi dal :
rtsa khams 'khor lo 'byung ba lnga :
phung khams skye mched thams cad kun :
ye nas snod bcud lha ru gnas :
'di nyid khyod kyis gsal bar gyis :
zhes ngo sprad /
bla ma dbang chen rta mgrin dang /
gzung ma rdo rje phag mor gsal ba'i yab kyi rdo rje hU~M las rdo rje rtse lnga par bskyed pa'i bu gar hU~M sngon po bsam /
yum gyi pad+ma paM las pad+ma 'dab ma brgyad kyi dbus su phaT ljang gus mtshan pa /
yab kyi gsang ba bud+d+ha'i ngo bo la /
yum mkha' rgyal ba'i gzhal yas su gsal ba /
snyoms 'jug gi bde ba bskyed pas dwangs ma yum gyi mkhar babs pa thod pa'i bdud rtsi dang mnyam par bsres nas khyed rang rnams kyi ljags thog tu bstsal bar mos shig
/bdud rtsi thod pa rgyab phyogs su bkod pa de khar sbyin la /
kye hoHskal ldan rigs kyi bu :
dus gsum rgyal ba thams cad kyis :
byang chub sems dpa' dam pa'i mchog :
sras la dbang bskur ci bzhin du :
de bzhin gsang ba'i byang sems kyis :
skal ldan khyod la dbang bskur ro :
oM gu ru d+he wa d+hA ki nI ha ri ni sa ra tsa hri ya :
bo d+hi tsit+ta a mr-ita pany+tsa hU~M:
de ltar byin pa'i bdud rtsi byang sems kyi rgyun khyed rang rnams lhar gsal ba'i ljags rdo rje rtse gsum pa nas mgrin pa'i yar la wa brgyud dbu ma'i nang du zhugs te rtsa gnas thams cad gang bas lus sems la bde bas gang bar mos shig
/kye ma rigs kyi bu khyod kyis :
gsang ba'i dam tshig chen po 'di :
bdud rtsi lnga dang byang chub sems :
bla med gsang ba mchog gi rdzas :
dus gsum rgyal ba kun dang mtshungs :
'di dag mi spangs rgyun du bsten :
'di ni gsang dam bla na med :
ma nyams srungs shig rigs kyi bu :
zhes dam tshig 'bog go
/des gsang ba'i dbang thob :
ngag sgrib dag :
gsung gi byin rlabs zhugs :
sha lnga bdud rtsi lnga bsten cing rdzogs rim bsgom par dbang :
skal pa sa dgu pa dag dang mnyam :
phrin las dbang gi las rnams 'grub :
'bras bu longs spyod rdzogs sku 'thob par 'gyur ro :
gnyis pa shes rab ye shes kyi dbang ni /
de nas shes rab ye shes kyi dbang bskur ba'i yon du maN+Dal /
gsol ba 'debs pa 'di'i rjes zlos /
kye ho :
kun tu bde chen chos dbyings mi phyed bdag :
yang dag phyag rgya rnal 'byor bla med 'byung :
bdag nyid chen pos de nyid stsol bar mdzod :
nyon mongs las skyob bdag nyid smin par mdzod :
de nas dam tshig dang gnang ba sbyin pa ni /
kye ma gsang ba'i dam tshig srungs :
bud med mi spang dang du longs :
tshangs spyod don gnas bde chen spyod :
dngos grub 'dis 'grub spangs na brlag :
nyams na na rag sdug bsngal spyod :
de phyir tshul bzhin khyod kyis spyod :
ces dam tshig dang gnang ba bstsal pa'i lan gsol ba 'di'i rjes zlos /
srog dang bya dga' chen po sogs :
gang gi phyir yang mi gtong bsrung :
na ra kan :
b+ha ga'i dkyil 'khor ma mthong ba'i brdar gdong g.yogs 'ching /
ye shes pa dbab pa'i slad du sogs gong ltar la /
drag tu gtod cig
/lte bar rdo rje phag mo yum :
yungs 'bru tsam ni phra ba la :
bde ba'i rang bzhin gar byed pas :
ba spu'i bu ga kun kyang gang :
ma yengs gsal bar sgoms shig bu :
rtsa sngags dang rol mo bya /
dkyil 'khor du zhugs pa'i brdar gdong g.yogs sol /
mtshan nyid dang ldan pa'i rig ma la phyag 'tshal zhing me tog phul ba de nyid lus gcer bur phyung ste mkha'i pad+mo bstan nas 'di skad gsung bar mos shig
/kye ma :
nga yi b+ha ga gsang chen 'di :
gus pa'i yid kyis sus bsten pa :
dngos grub thams cad 'di las 'byung :
khyod kyis spro dga' dang bcas spyod :
oM gu ru d+he wa d+hA ki nI:
ha ri ni sa :
ra tsa hri ya :
an dza li ho :
de nas slob dpon gyis phyag rgya'i srin lag g.yon nas bzung ste khyed rang rnams la gtad par mos shig
/rig tsaka thogs la /
hU~M:
ye shes lha mo dga' ba'i ngang tshul can :
zag med bde chen bde ba'i gnas 'byin ma :
'di la spyod cig rtag tu gus pas bsten :
oM ma hA su kha ho :
khyed rang rnams dbang chen rta mgrin dang /
rig ma rdo rje phag mor sogs gong ltar las /
snyoms 'jug gi bde ba bskyed pas lugs 'byung dang lugs ldog gi dga' bzhi'i ye shes rim par skyes te /
mthar lhan cig skyes pa'i bde chen nyams su myong zhing brtan par gyur pa'i mos pa mdzod /
des shes rab ye shes kyi dbang thob :
yid kyi sgrib pa dag :
thugs kyi byin rlabs zhugs :
shes rab phyag rgya bsten cing thig le bsgom par dbang :
skal pa sa bcu dag dang mnyam :
phrin las rgyas pa'i las rnams 'grub :
'bras bu chos sku 'thob par 'gyur ro :
gsum pa tshig dbang ni /
dbang bzhi pa tshig dbang rin po che zhu ba'i yon du maN+Dal /
gsol ba 'debs pa'i rjes zlos /
kye ho :
bla ma kun bzang che ba'i mchog :
rang rig ye shes ngo bo la :
bdag nyid dag pa'i nges mchog skyes :
'di nyid rtogs phyir bla ma mchog :
rjes zhugs dal dbang bdag gis 'tshal :
rnam pa kun tu mchog gyur pa'i :
bzhi pa'i dbang mchog bskur du gsol :
zhes zhus pa'i lan du /
kye ma skal ldan rigs kyi bu :
bsrung du med pa'i mchog chen po :
thams cad ro snyoms kun rdzogs che :
gang shar chos dbyings rol par shar :
blo yis ma bcos ye dag srungs :
'das na log spyod 'khor bar ltung :
zhes dam tshig dang gnang ba sbyin pa'i lan gsol ba 'di'i rjes zlos /
ma 'dres yongs rdzogs rnam dag dang :
ma bcos blo bral rang bzhin bsrung :
na ra kan :
ye shes pa dbab pa'i slad du khyed rang rnams rnam snang gi chos bdun dang ldan pas 'khod pa'i smin phrag tu g.yung drung nas tsam zhig g.yon du 'khor ba la dmigs pa rtse gcig tu gtod cig
/bla mas rtsa sngags brjod cing rol mo bya /
rtsa brgyud bla ma sogs ye shes pa char babs pa ltar byon nas thim par dmigs /
de nas rdo rje'i tshig gis dbang bskur te /
kye ho :
nyon cig skal ldan rigs kyi bu :
sems nyid ye nas rnam par dag :
ma 'gag rang rtsal cir yang snang :
me long nang gi gzugs brnyan bzhin :
spang blang rtsis gdab blo las 'das :
ma skyes mi 'gyur spang blang bral :
gsal la rtog med ngang gis dwangs /
rtog tshogs shar grol rang byung gsal :
'di zhes brjod bral 'dir ngo gsal :
dper na lkugs pa'i rmi lam bzhin :
'di zhes brjod tshig smra mi shes :
de nyid rang rig yin lugs la :
sa le sing nge hrig ge ba :
wal po rjes med seng nge ba :
gnas lugs nyams su long zhig gsal :
tshig brjod mtshon las 'das pa'i don :
dper na gzhon nu'i bde ba 'dra :
'di ni rgyal ba'i dgongs pa ste :
gang gis brjod min lhan cig skyes :
ye shes rig pa'i rtsal dbang ste :
thams cad yongs rdzogs lhun grub che :
bu khyod 'di don 'bral mi bya :
kun tu bzang dang skal pa mnyam :
zhes brjod la dar cig mnyam par gzhag
/des ni lus ngag yid gsum sgrib pa dag :
tshig gi dbang thob ye shes rdo rje'i byin rlabs zhugs :
bsten bya spang blang rtog tshogs dang bral ba ste :
rjes ni zung 'jug bde chen bsgom par gnang :
sa ni bcu gcig kun tu 'od kyi sa thob :
phrin las rnam bzhi kun la dbang zhing :
'bras bu ni sku lnga lhun grub chos kyi sku 'thob par 'gyur ro :
zhes rtogs pa bskyed do //
bcu pa ni /
de ltar dbang bzhi yongs su rdzogs par grub pa'i mtha' rten rjes gnang phrin las kyi dbang brgyad rim par bskur ba yin pas phrin las de dang de dag la mnga' brnyes pa'i mos pa mdzod cig
/lag tu 'khor lo gtad de /
dus gsum rgyal ba'i dam chos rnams :
'khor ba'i srid mtsho bsgral bya'i phyir :
blo ldan khyod kyis chos 'khor skor :
oM d+harma tsakra hU~M:
dung gtad de /
stong dang snying rje rang byung sgra :
so so'i skad du chos sgra sgrogs :
phyi nang gsang gsum chos dbang bskur :
oM d+harma b+ha sha hU~M:
dril bu gtad de /
hU~M:
yan lag bcu gnyis theg rim dgu :
ma 'dres yongs rdzogs chos rnams la :
stong nyid dril bu'i sgra sgrog mdzod :
oM shUn+ya tA shab+da hU~M:
pusti gtad de /
stong phrag brgyad cu rtsa bzhi'i chos :
gdul bya gang 'dul chos ston ltar :
khyod kyis 'gro kun sgrol bar gyis :
oM d+harma d+hA tu hU~M:
las kyi rdo rje gtad de /
zhi rgyas dbang drag mngon spyod sogs :
phrin las rnam bzhi bsdu ba bzhis :
blo chen khyod kyis gang 'dul mdzod :
oM badzra pA sha hU~M:
dgang blugs kyi gzar bu gtad de /
nyon mongs la sogs dug lnga bsreg :
phrin las gang brtsam myur 'grub phyir :
me mchod sbyin sreg brtson par gyis :
oM badzra hom ye hU~M:
gtor ma gtad de /
rtsa ba gsum mnyes dngos grub thob :
bar chad sel cing phrin las 'grub :
mchod gtor skong gis khyod kyis 'bod :
oM ba liM ta ma hA sarba sid+d+hi hU~M:
phur pa gtad de /
hU~M:
bdag 'dzin grol nas khams gsum sgrol :
btab pas dgra bgegs rdul du rlog :
mngon spyod drag po'i phrin las mdzod :
oM badzra kI li kI la ya dgra bgegs mA ra ya phaT:
ces bskur ro //
de nas me tog 'thor la shis brjod dang rten snying brjod /
gsum pa rjes la gnyis las dang po ni /
de ltar thugs sgrub yang snying 'dus pa'i bum dbang spyi sdom brgyad la phra mor phye ba'i drug cu rtsa gnyis /
mchog dbang gsum dang bcas pa legs par grub pa yin pas /
rjes ni /
mnyam sbyor gsang rgyud las :
bu dang chung ma nor gyi dbyig :
rab tu gces dang yid 'thad 'bul :
spang dag lan gsum tshar ba'i rjes :
sgyu lus bla ma'i bran du 'bul :
zhes sogs gsungs pas /
don gyi bla ma la bzhed pa mi mnga' yang :
rang nyid bsod nams tshogs chen rdzogs pa dang :
gnas skabs dang ni mthar thug rten 'brel gyis :
skye ba kun tu longs spyod ldan pa dang :
rgyu'i tshogs la brten nas 'bras bu rdzogs pa'i sangs rgyas thob pa'i phyir :
ci yod phangs sems dang gsog 'jog med par bla ma la 'bul dgos par gsungs pas de ltar 'bul ba'i blos gtang rag gi maN+Dal rgyas pa re mdzad 'tshal /
zhes 'bul du gzhug
/gnyis pa dam tshig rgyas gdab pa ni /
bum chu lhag mas mched rnams khrus byas te /
bla mas lce la bdud rtsi dang /
spyi bor rdo rje bzhag la /
kye /
skal ldan rigs kyi bu rnams nyon :
thun mong sngon 'gro nas brtsam ste :
so thar byang sems rigs lnga'i sdom :
bla med sngags kyi dam tshig kun :
byang chub ma thob bar du ni :
srog gi phyir yang ma gtang zhig :
dam nyams tshe thung nad mang zhing :
bka' srung nag po srog bdud kyis :
lo mi 'gyang bar jur mid byed :
shi nas rdo rje dmyal bar ltung :
bskal par thar med sdug bsngal spyod :
de phyir srungs shig skal ldan rnams :
thugs sgrub snying po'i dbang 'di nyid :
gnas khang 'di yi phyi rol du :
tshig tsam rlung gi phyogs su yang :
zag tu mi rung dam du srungs :
zhes dam bsgrag go
/nyon cig skal ldan rigs kyi bu rnams :
dam tshig la spyir bsam gyis mi khyab kyang :
rtsa ba sku gsung thugs su 'dus so :
de la sku yi dam tshig tu :
rdo rje slob dpon dang sangs rgyas dang byang chub sems dpa' yi dam mkha' 'gro chos skyong :
mched dang lcam dral rdo rje spun :
mdor na rang lus :
sems can thams cad dang 'byung ba lnga la sogs pa thams cad la mi gus pa :
rku 'phrog gsod gcod :
brdeg btsog :
ngag smras mi dge bar gyur pa thams cad la dam tshig bsrung ngo :
don la phyi nang snod bcud thams cad yi dam lha'i ngo bor ma gyur pa med pas shin tu bsrung dgos so :
gsung gi dam tshig tu :
rdo rje slob dpon gyis ci gsung gi bka' mi bcag :
sangs rgyas nas gang zag phal pa'i gsung yan chad la brnyas par mi bya zhing gus par bya :
mdor na 'gro ba'i skad dang 'byung ba'i rang sgra la sogs thams cad la :
khong khro zhe sdang spangs te :
thams cad sngags sgra dang sangs rgyas kyi gsung du mos par bya'o :
thugs kyi dam tshig tu mi dge ba'i rtog pa skad cig ma yan chad spangs la :
dge ba byang chub kyi sems khyad par can dus rgyun chad med par bya'o :
nang gi dam tshig la :
sku'i dam tshig tu :
yi dam lha'i bskyed rim rgyun chad med par bsgom :
gsung gi dam tshig tu :
sngags kyi bzlas brjod rgyun mi bcad :
thugs kyi dam tshig tu :
rdzogs rim phyag rgya chen po dang mi 'bral bar bya'o :
de ltar dam tshig gnyan po bsrungs pa la brten nas :
yon tan gnas skabs dang mthar thug gnyis las :
gnas skabs su tshe ring nad med :
ci bsam 'grub cing phrin las bzhi sogs gang brtsam 'grub bo :
mthar thug rdzogs pa'i sangs rgyas thob ste :
sku gsum ye shes lnga la sogs pa mi zad pa rgyan gyi 'khor lo la spyod par 'gyur te :
gzugs sku rnam gnyis kyis 'gro ba'i don gang la gang 'dul du sprul te sems can gyi don dpag med du 'grub par 'gyur ro :
de ltar ji skad bshad pa'i rtsa ba dang yan lag gi dam tshig rnams legs par blangs nas tshul bzhin bsrung ba'i mos pas 'di'i rjes zlos /
gtso bos ji ltar sogs dang /
lus longs spyod 'bul ba dge bsngo spyi ltar byas la slob ma rnams gyes so //
gsum pa rjes kyi bya ba ni /
slob dpon gyis tshogs la rol zhing lhag ma gtang /
bka' srung gtor skyong /
bskul dang chad brtan rta bro rnams grub nas gtor ma la brten pa'i dngos grub blang /
gtang rag mchod bstod lugs 'dir nges par dgos pa ni ma yin la spyi ltar byas na yang 'di 'gal ba med /
nongs bshags brtan bzhugs sogs spyi dang mthun cing bdag bskyed bsdu ba dang bsngo smon shis brjod kyi bar las byang rgyas bsdus gang 'brel gyi lugs bzhin mthar chags su bya'o //
yid bzhin nor ltar dgos 'dod kun tshang zhing //
dpag bsam shing ltar yan lag 'dril zhing rdzogs //
sus sgrub gu ru'i thugs rjes myur 'dzin pa'i //
rdo rje'i yal gam bzhes 'dir 'brel ba'i mthus //
skye 'dir rgyal dbang pad+mas rjes bzung ste //
rdo rje bzhi yi ye shes rgyud la zhugs //
'khor ba ma stongs bar du mkha' mnyam gyi //
'gro kun phrin las mnyam pa nyid gyur cig
/de ltar thugs sgrub yang snying 'dus pa'i dbang bskur dkyus ma'am 'bring po phyag len gyis brgyan te bklag chog gi tshul du bkod pa 'di'ang /
pad+ma thod phreng rtsal dang rnam dbyer med pa'i rdo rje'i slob dpon chen po pad+ma dbang chen la sogs pa'i byin rlabs thob pa sngags rig 'dzin pa pad+ma gar gyi dbang phyug blo gros mtha' yas pa'i sdes dpal spungs yang khrod de bI ko Ti tsa 'dra rin chen brag gi sgrub gnas kun bzang bde chen 'od gsal gling du sbyar ba dge legs 'phel //

//
