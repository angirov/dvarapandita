@#/
khrag 'thung pad+ma drag po'i bsnyen yig byin rlabs bum bzang dngos grub mchog gi 'dod 'jo zhes bya ba bzhugs so //
rigs brgya'i khyab bdag pad+ma thod phreng rtsal //
snying rjes rab khros dpal chen he ru ka
/gus pas btud nas gang gi gsang gsum por //
bsnyen cing sgrub pa'i thabs tshul 'di na spel //
de yang ji skad du /
ma 'ongs bskal pa'i tha ma la :
mtha' yi 'dre rgod dbus su shor :
bod mi bsod nams dbul ba yis :
pe har rgya 'dre'i bar chad ldang :
de tshe skye 'gro mchog dman kun :
nad du smyo nad brgyal nad 'byung :
'gong po'i 'phrul gyis nye 'byed byed :
ces pa la sogs pa'i snyigs mar spyod pa'i gdung ba ches cher 'phel ba'i dus 'dir /
de nyid las /
de tshe khro rgyal thams cad dang :
khyad par nga nyid drag po rtsal :
bdud 'dul pad+ma he ru ka :
rdo rje drag rtsal gro lod kyi :
gsang mtshan thugs kyi nyams len gyis :
bar chad thams cad de yis sel :
ces sogs nas /
dngos grub ci 'dod lhun gyis grub :
de phyir 'di la gces par zungs :
zhes gnas skabs kyi 'gal rkyen bar chad thams cad zhi ba dang /
las rab 'byams lhun gyis grub cing tshe gcig la rigs brgya'i khyab bdag pad+ma thod phreng rtsal kyi go 'phang mchog la reg par 'dod pa /
dbang lung man ngag thob cing dam tshig la gnas pa'i sngags pas /
bsnyen sgrub las gsum gyi rnam gzhag nyams su len pa'i rim pa ni /
ji skad du /
dang po bsgrub pa'i gnas kyi gzhi :
dur khrod gnas sam rang bzhin pa'am :
gtsang ldan bkra shis dben pa'i sar :
zhes pas /
bsnyen sgrub las rab 'byams so sor bye brag gi gnas kyi rim pa mang yang 'di spyi tsam du bsnyen sgrub gtso che ba'i dbang du byas te /
dur khrod dang nye ba'i gnas sam rang bzhin gyis sa phyogs gtsang zhing /
bkra shis pa 'du 'dzi sogs pas dben pa'i sar /
maN+Dal stegs bu mda' gang pa :
rnam lnga bdud rtsis chag chag 'debs :
zhes pas stegs bu gru bzhi pa rnams dang /
bdud rtsi lngas chag chag btab pa'am /
shing gi stegs bus kyang rung ste /
khebs kyis bkab pa'i khar rdul tshon nam ras bris kyi dkyil 'khor ram /
ma 'byor na nas nag dza gad kyis brlan pa'i tshom bu lha gnas rnams su tshang bar bkod pa'i steng du many+dzi'i khar /
b+han+d+ha dum bu gcig pa'i nang du rin chen 'bru sman bza' bas bkang zhing /
khyad par gur drag gi sku rten tsakli /
sel med rig 'dzin gong ma'i dbu skra
/sku gdung /
chos sman /
ring bsrel sogs gzhug pa seng ldeng gi sgrub phur mtho gang ba rgya mdud can dar snas brgyan pa btsugs /
g.yas su rin po che'i bum pa rgyun 'bab kyi chus sum gnyis bkang ba /
kha rgyan mgul chings bum mtshan gzungs rdor dang bcas pa /
g.yon du dpal gtor rgyan ldan dar dmar mthing gi gdugs chung btsugs pa /
mdun du sman rag gtor gsum /
byang shar du mtshams 'dzin gyi me tog
/mdun nas g.yas skor gyis chu gnyis sngon 'gro'i nyer spyod lnga sger mchod du bskor /
gter srung bdud btsan klu gsum gyi gtor ma tsakli dang bcas pa dkyil 'khor rgyab phyogs su bkod /
sgrub pa po stegs bu la phyogs pa'i gdan nang tshang can rdo rje g.yung drung gi mtshan ma bris pa'i khar 'dug cing /
mdun du g.yon nas brtsam pa'i nang mchod ka pA la /
DA ru rdor dril /
spos thun 'thor nas sogs bkod /
thun re bzhin gyi mchod kha gso rgyu dang /
tshogs mchod chad tho sogs kyang ji ltar 'os pa tshags su btsud /
thun bzhir bcad de nyams su len pa'i dbang du byas te /
dang po zla ba gang yang rung ba'i gza' tshes bzang po'i dgong thun gyi cha nyi ma'i phyi dror babs pa na mtshams la 'jug par bya zhing /
sgrub pa'i phrin las rnal 'byor lhan thabs dang sbyar ba'i nang bzhin /
skyabs 'gro sems bskyed sngon du 'gro bas bar gcod kyi bgegs la gtor ma sbyin zhing drag po'i sngags dang spos thun tsham rngam gyis rgya mtsho'i bar du bskrad /
srung ba'i 'khor lo rim pa gsum gyi sa phyogs kun bcings par bsgom /
phyi rol du tho brtsig
/'di nas bzung ji srid ma grol gyi bar du phyi nang gi 'grul gcod /
dngos spyad gsar rnying gi len skyel mi bya /
de nas mchod pa sman raka gtor ma rnams byin gyis brlab /
ye shes kyi dkyil 'khor rnams bsgrub rdzas mtshan ma'i dkyil 'khor la thim par mos /
g.yab dar g.yab cing DA dril dang gdung ba'i dbyangs kyis byin nan tan du phab /
las byang lhan thabs su drangs pa ltar /
sems kyi rang gdangs mtshan ma'i rten :
zhes sogs pas rtag 'dzin gyi sems gcig las med cing /
gcig po de nyid lha yi rnam rol du shar tshe /
bsgrub rdzas sogs su ma zad /
srid bcud gud na 'dzin po zhig med cing /
de phyir bdag mdun tha mi dad zung du 'jug pa'i a ti'i rnal 'byor blor shong ba'i rnam pa rang sems lha'i 'khor lor 'char bar gtso che bas /
hU~M:
kun gzhi ma bcos klong yangs las :
zhes sogs pa'i bskyed rim phra mo'i rnal 'byor gyi bar du gsal gdab cing /
spyan 'dren phyag 'tshal /
mchod bstod sogs bya zhing /
dngos gzhi zhi bar bsnyen pa /
khro bor bsgrub pa /
sham bu gdags pa /
las la sbyar ba bzhi las /
zla gcig tsam gyi khongs su de rnams thar chags su 'gro ba'i dbang du byas na /
bdun dang por /
ting 'dzin sems dpa' hU~M sngon mthar :
zhes sogs pa'i 'phro 'du'i dmigs pa dang /
badzra gu ru pad+ma thod phreng rtsal gyi zhi bsnyen kho na bzla /
des byin gyis brlabs pa'i rtags mthong ba'am /
min kyang rung ste gong bsnyen tsam song bas drag sgrub la 'jug tu rung bas /
bdun gnyis par zhi bsnyen gyis cung zad 'go drangs pa'i /
hU~M yig me yi mdog can gsal :
zhes sogs pa'i dmigs pa dang /
artsig nirtsig sngags gtso bor bzla /
bdun gsum par thun so so'i mjug tu 'khor sngags kyang cha shas nas bzla zhing dmigs pa ni /
rang rang gi thugs kar nyi zla la sngags phreng bkod /
drag sgrub kyi rtsa sngags sham bur /
a ya ma du ru dang /
sarba duSh+Tan gyi sngags cung zad gdags /
bdag dang me dbal thugs ka nas :
zhes sogs pa'i dmigs pa dang spu gri mtshon cha'i drag sngags kyang sbrel /
bdun bzhi par srung zlog bsad mnan sogs bye brag pa'i skor zur du phyungs pa'i lag len gyi yi ge bzhin du bya dgos la /
'dir bsnyen sgrub las gsum dkyus kyi kha skong ched du mtshan med du sbyar ba /
thor thun la zhi drag gi bsnyen pa sham bu dang bcas /
snga thun la sham bu'i mjug tu /
bdag gi thugs ka'i cha smad du :
zhes sogs pa'i dmigs pa dang srung sngags gtso bor bzla /
dgong thun la /
phyi rol srung ba'i 'khor lo dang :
zhes sogs pa'i dmigs pa dang /
rtsa sngags sham bur zlog sngags sbrel ba bzla /
mthar bden stobs dang thal rdeb dang /
lok+t+ri'i sngags rgod dmod pa dang che ba dran pa'ang brjod /
srod thun la /
bdag nyid hU~M las lcags sdig ni :
zhes sogs pa'i sdig pa snying 'dzin gyi dmigs pa dang /
badzra yak+Sha trig nan gyi sngags rgod gtso bor bzla zhing mthar /
dregs pa lha srin sde brgyad dang :
zhes sogs kyis bskul /
gang gi tshe'ang thun thams cad kyi mjug tu A li kA li yig brgya sbrel ba lan gsum bzlas pas bskyed bzlas ting 'dzin nyams pa bskang /
snang ba'i dkyil 'khor brten par bcas pa kun :
zhes pas bskyed rim lha'i 'khor lo gzod ma'i klong du bsdu ba'i rdzogs rim dang rjes thob /
rig 'dzin thod phreng rtsal gyi ngo bor ldang :
zhes pas thun mtshams kun tu lha yi rnal 'byor dang ldan par bya zhing //
srod thun gyi rjes su tshogs mchod /
thugs dam bskul ba /
gter srung bdud btsan klu gsum gyi gsol ka
/chad tho brtan skyong sogs dngos grub len pa gcig pu ma gtogs rjes chog mtha' dag bya zhing thun mtshams lha yi snang ba de nyid kyi phra mo'i ting 'dzin gyi bar du bsdus la sems 'od gsal du bcug ste mtshan mo'i rnal 'byor la 'jug
/tho rangs sngags kyi sgras sad par mos la /
skyabs sems mtshams gcod nas bzung /
sngon 'gro rnams thar chags bzlas pa'i bar bya zhing /
rdzogs rim gyi 'jug ldang dang /
snga thun gyi phyi thun la'ang des shes shing /
rgyun gyi thun mgo thor thun yin pas sngon 'gro rnams rgyas pa dang /
srod thun 'di thun mjug yin pas tshogs mchod sogs rjes chog rnams sbrel ba de yin la /
thun re re bzhin du gtor kha gso ba dang /
mchod pa rnams gsar du brje /
de lta bu'i khrid rim gyis nyams su blangs nas mthar mtshams grol rgyu'i snga thun gyi zhogs par tshogs mchod chad tho brtan skyong sogs rjes chog rnams kyang rgyas par bya /
bsgrub rdzas rnams gnas gsum du bzhag cing /
hU~M:
bde gshegs 'dus pa rdo rje drag po rtsal :
zhes sogs pas dngos grub blang /
bum chus khrus bya 'thung /
gtor ma'i ras ma dang /
bdud rtsi bsres pa dngos grub tu myang /
bzod gsol bsngo smon //
gshegs bsdu sogs rjes chog mtha' dag srod thun ltar bya'o //
bsnyen pa'i kha skong rgyas par spro na /
skabs 'dir zhi ba'i sbyin sreg bcu cha'am /
brgyad cha sogs bya'o //
'dir gzhan du kha 'phangs pa'i dmigs pa dang 'don cha mtha' dag bsgrub pa'i phrin las rang gzhung lhan thabs kyi nang nas shes shing /
mthong ba brgyud pa'i lag len dang /
slob dpon gyi gsung las kyang cung zad rtogs par bya'o /
khrag 'thung pad+ma drag po'i bsnyen yig byin rlabs kyi bum bzang dngos grub mchog gi 'dod 'jo 'di ni /
sga chag nas /
mi dbang rab brtan phun tshogs kyis sngon nas bskul zhing /
bye brag bsod nams kyi byin dang ma nyams pa'i dad pa dang gtong ba'i thugs can chos bdag rig pa 'dzin pa bsod nams rnam par rgyal ba'i sde don kun yongs su grub pa'i gsung gis kyang bskul ba dang /
nye lam sde pa chos mdzad ngag dbang mkhyen brtses bsnyen sgrub kyi skabs 'phral du grub pa zhig dgos tshul ltar /
d+harma swA mIs zin bris su bkod pa'i yi ge pa ni rwa ston rdo rjes bgyis pa'o //
dge'o //
mang+ga laM///
/
