@#//
rdo rje gro lod gsang sgrub gdug pa kun 'dul gyi smin byed bgegs dpung 'joms pa'i thog zer zhes bya ba bzhugs so //
rigs 'dus bla ma drag po rtsal //
'chol ba'i khro rgyal chen po dang //
tha dad ma dmigs bla ma la //
'dud do bkas gnang byin gyis rlobs //
'dir rje bla ma'i zab gter gu ru rdo rje gro lod kyi gsang ba hU~M gi sgrub thabs gdug pa kun 'dul gyi smin byed zab mo bgyid pa la gsum /
sbyor /
dngos /
rjes so //
dang po ni /
yar mar gyi tshes bcu sogs dus bzang por gnas dben par dkyil 'khor chos 'byung gi lte bar hU~M yig dmar pos mtshan pa /
mu khyud me ris bskor ba'i dbus su 'phrul stegs khar gsang ba'i byin rlabs rten mar me sdong bu lnga pa dang /
g.yas su rnam bum rdzas ldan kha rgyan mgul chings dmar pos spras pa dang /
rgyab tu dpal gtor sku tsaka dar gdugs can /
g.yon du gro lod dang gu ru zhi ba'i sku tsaka dang bgrang phreng /
gzhan yang dur khrod chas brgyad /
phyag mtshan rdo rje rtse dgu dang /
gnam lcags kyi phur pa dang /
lcags sdig gi tsakli bcas gang bder bkod /
mdun du mchod pa rnam lnga phreng tshar du bsham mo //
logs gang bder tshogs kyi yo byad /
sngon gtor /
slob dpon gyi mdun chas dam chu sogs nye bar bsdog go
/de nas thog mar tshig bdun gsol 'debs sogs dang /
skyabs sems nas bzung /
snang srid gzhir bzhengs kyi dgongs pa dang ldan pas /
las gzhung phrin las ltar bsnyen sgrub las gsum gyi bzlas pa ci ltar rigs pa grub kyi bar btang bas bdag mdun dbyer med pa'i ting nge 'dzin gsal btab /
rnam bum dang las bum spyi ltar sgrub /
grub nas bdag nyid 'jug pa rgyas bsdus ci rigs dang gnang ba nod par bya'o //
'di la rgyas par byed na bla sgrub rtsa ba tshig bdun pa'i phrin las pad+ma'i sdong po dang sbyar dgos pas bshams bkod skabs mdun rgyab gang bder sman gtor rak+ta dang /
chu gnyis nyer spyod bcas phreng tshar ram bskor bshams gang bder bshams la /
cho ga'i skabs rang gzhung gi skyabs sems 'phros tshig bdun phrin las ltar bgegs bskrad sogs sngon 'gro rnams dang /
dngos gzhi rang gzhung ltar lha bskyed rjes /
gnas gsum byin rlabs dang dbang bskur tshig bdun spyi ltar las kha bsgyur mi dgos pas bstod pa yan btang /
dzapa? bskul sh+loka btang la rang gzhung ltar bsnyen sgrub las gsum rgyas par btang zhing so sor hU~M bzlas ci 'grub btang la bdag mdun bum pa gtor ma rnams legs par sgrub /
rnam bum bskyed bzlas dmigs phyed pa'i ched du zur du byas na rnam pa gsal bas spyi ltar bya /
mthar stong tshig gi mchod bstod dang /
las bum rta mgrin lta bu gang rung gis byin gyis brlabs /
srung ma'i gtor chog spyi 'gre gang dgos dang /
tshogs dbang gi snga phyi gang bder dang dbang len bcas bya'o //
spyir gro lod thams cad rnal 'byor dbang rab kyi dgongs pa dang bstun pa mang zhing 'di yang de ltar bzhugs pas gzhung ltar las yan lag rgyas pa ma byas kyang gang yang mi dgos kyang /
rnal 'byor pa'i khams dbang dang bstun dgos pa las spros med kho nas 'o brgyal chung ba tsam las dgos don grub pa dka' bar snang ngo //
gnyis pa ni /
dam ldan gyi slob ma gsum las mi mang bar khrus nas dbyung /
tshig bdun bla sgrub kyi phrin las pad+ma'i sdong po ltar bgegs bskrad la bgegs gtor dor /
bsrung mtshams bcad la maN+Dal bkye bsdu grub nas /
sems bskyed gsal gdab la /
de la gang gsan par bya ba'i chos kyi rnam grangs bsam gyis mi khyab pa mchis pa las /
'dir rgyu mtshan nyid kyi theg pa las khyad par rnam pa du mas 'phags pa 'bras bu lam byed rdo rje theg pa yin /
de la'ang gangs can gyi ljongs 'dir lo tsA ba'i 'gyur snga phyi'i dbang las gsang sngags gsar rnying gnyis las snga 'gyur rnying ma ste /
de la bka' gter dag snang gi babs so gsum du bzhugs pa las gter ma'i phyogs su gtogs pa lags shing /
de la'ang rtsa gsum chos srung dang bcas pa'i rgyud lung man ngag ji snyed cig byung ba las /
'dir byin rlabs kyi rtsa ba bla ma sgrub pa'i man ngag
/de la'ang zhi drag gnyis las /
'dir yang gsang drag po 'chol ba'i skur snang bas mi srun zhi bas gzhom du mi btub pa la gang 'dul der snang gi rol pa zab gnyan mthu stobs kyi gzi brjid ches khyad par du 'phags pa can gyi sgrub thabs te /
de yang rgyal ba sras dang bcas pa'i mi zad rgyan 'khor gcig tu bsdus pa'i rang gzugs o rgyan gyi slob dpon chen po nyid /
nam mkha' dang mnyam pa'i gdul bya ris su ma chad pa so so'i khams dbang dang mthun par gang 'dul der ston gyi sku dang ye shes phrin las kyi rol pa tshad med pas sangs rgyas kyi zhing khams ma lus pa khyab pa las /
gdong dmar bod kyi yul na rdo rje'i sku'i bkod pa bstan cing bsam gyis mi khyab pa'i phrin las kyi snang bas bskal pa'i bar du 'khyud pa las /
rgyal kun 'dus pa'i spyi gzugs gu ru nyid kyi phyi nang gsang ba'i sgrub skor mtha' yas pa zhig bstsal nas phyi rabs kyi don du gter du gtams pa sprul pa'i skyes bu smon lam gyi mthu grub pa snga phyir byon pa rnams kyis rgya bkrol te bstan 'gro'i gsos sman mchog tu grub pa nyi zla ltar gsal zhing /
'dir de dag las khyad par du 'phags pa snyigs dus kyi dam 'gong gdug pa can gsar byung gi gnyen por ched du dgongs pa bla ma rdo rje gro lod gsang sgrub ste /
gzhung las /
rnal 'byor sgrub po'i srog gi go :
bar chad log 'dren skyob pa'i rdzong :
snyigs dus dam 'gong gdug pa can :
'dul ba'i gnyen po zla med pa :
drag po 'chol ba'i gsang sgrub bstan :
ting 'dzin 'dis zab 'jig rten du :
ma byung 'byung bar mi 'gyur ro :
zhes rdo rje'i bkas bsngags pa'i don las mi 'da' ba'i byin rlabs kyi gzi brjid 'bar ba 'di nyid /
gzhung las /
bdag nyid rdo rje gro lod kyis :
rang gi sgrub thabs grangs med brtsams :
kun gyi yang zab snying khrag thig :
brtse bas bai ro nyid la gdams :
gsang 'dzin mkha' 'gros gter du sbos :
ma 'ongs drag spyod rtsub 'gyur dus :
lha min kla klo 'jug pa'i ltas :
nag phyogs bdud rigs shugs brdol tshe :
'phrad chog gnyen po bla na med :
rdo rje pha lam go dang mtshungs :
lo tsA chen po'i smon lam mthus :
sprul pa zhig gis snang bar byed :
rang gzhan mang po'i don du 'gyur :
zhes chos 'di'i che ba /
'don pa'i dus rtags /
'don byed bcas lung bstan pa ltar snang mdzad lo tsA ba'i ye shes sgyu ma'i rang mdangs /
gter 'byin mkhas grub rgya mtsho'i 'khor los sgyur ba o rgyan 'chi med bstan gnyis gling pas /
sngon o rgyan chen po nyid 'chol ba'i khro rgyal rdo rje gro lod rtsal gyi skur bzhengs te dam sri gdug pa can btul pa'i gnas stag tshang ming can bcu gsum las /
mdo khams 'bri rdza zal mo sgang gi char shod chen bzhi'i ya gyal smad shod rong me dkar mo stag tshang gi bsam 'grub ke'u tshang na zab mo'i gter du sbas pa nyid gnas dus kyi rten 'brel zab mos skabs dbye ba na gsang gter gyi dngos grub tu bzhes te thugs nyams su bstar /
slar rig 'dzin mkha' 'gros bka'i rgya bkrol ba na skal ldan mchog gi 'dus pa thog mtha' bar gsum rnams la rim par bstan cing smin grol gdams pa zab mos rjes su bzung zhing /
de nas rgya cher spel bar mdzad pa de lta bu'i dbang bskur zab mo sgrub pa la bdag nyid kyis bgyi bar 'os pa rnams legs par grub pas /
da khyed rang gi ngo skal du gyur pa dbang bskur zab mo gsan pa'i yon du maN+Dal phul /
zhes 'bul du gzhug
/de nas bla ma dang dkyil 'khor gyi gtso bo gnyis su med pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos /
mtha' grol ye shes he ru ka :
bla ma rdo rje gro lod dgongs :
gsang chen 'bar ba'i dkyil 'khor du :
gzhug cing dbang bskur bstsal du gsol :
lan gsum /
de nas rgyud dag par bya ba'i slad du slob dpon dang dbyer med pa'i bla ma rdo rje gro lod phyogs dus kyi skyabs gsum kun 'dus kyi ngo bor bzhugs pa la bdag gzhan 'gro kun deng nas byang chub snying po'i bar du skyabs su 'gro ba'i 'dun pas 'di'i rjes zlos /
na mo :
phyogs dus rgyal ba 'dus pa'i sku :
khro rgyal rdo rje gro lod la :
gus pas skyabs mchi gsol ba 'debs :
byang chub bar du bskyab tu gsol :
lan gsum /
nam mkha' dang mnyam pa'i mar gyur rigs drug gi sems can thams cad ma hA gu ru'i go 'phang la 'god par bya /
de'i ched du bla ma drag po'i dkyil 'khor du zhugs nas rgyud smin cing grol byed kyi lam bsgom par bgyi'o snyam pa'i smon 'jug byang chub mchog tu sems bskyed pa 'di'i rjes zlos /
gzung 'dzin bdud bgegs tshar gcod phyir :
khrag 'thung khro rgyal mchog bsgrubs nas :
'gro kun bsgral bar sems bskyed na :
lam mchog bgrod par byin gyis rlobs :
lan gsum /
gsag sbyang spel gsum gyi snying po bsdus pa yan lag bcu pa khyad par ba'i ting nge 'dzin kun rdzob dmigs pa'i rnam pa so so spyi dang mthun pa dang /
don dam rang byung rang gsal ye shes chen po'i dgongs klong du mnyam par bzhag pa zung du 'jug pas 'di'i rjes zlos /
hU~M hU~M hU~M:
ye sangs rgyas pa'i he ru ka :
'khor 'das dbyer med 'chol ba che :
ma 'khrul gdod ma'i dbyings nas gshegs :
lha sku thig le'i phyag rgyar bzhengs :
chos nyid rang sgra hU~M dbyangs sgrogs :
dbyings rig 'du 'bral med par bzhugs :
yid dpyod bral bar mngon sum 'dud :
'dod yon ma spangs chos nyid rgyan :
'od lngar lhun gyis grub pas mchod :
dbyibs dang rgyan bkod tshad bzung med :
gting gsal lhun rdzogs chen por bstod :
'khrul rtog ma byung ma skyes pas :
zang thal sgrib g.yogs bral bar bshags :
rig rtsal thog 'beb thugs dam bskul :
'khor ba'i 'khrul 'khor gting nas zlog :
gzhi snang 'khrul pa rtsad nas chod :
ye shes rang sa zin par mdzod :
lan gsum mam gcig
/rdo rje'i tha tshig bsgrags shing dam tshig gi bdud rtsi'i chu nan byin par mos shig
/hU~M:
'da' dka' rdo rje'i srog gi chu :
'di thungs dam tshig gnyen po srungs :
srog la bab kyang mi 'da' bar :
rtsa ba yan lag brtul zhugs zungs :
badzra sa ma ya u da ka Tha :
zhes dung chu sbyin /
rdo rje spyi bor bzhag cing /
gsang ba zab mo'i dam tshig gnyen po tshul bzhin du bsrung ba'i blos bro bor ba 'di'i rjes zlos /
sa ma ya na ra kan :
de nas dbang gi gzhi bkod cing ye shes chen po'i byin rlabs dbab pa'i slad du khyed rang rnams sgo gsum gyi gnad gcun la bla ma drag po'i sku 'di ltar du sgoms shig
/hU~M hU~M hU~M:
gnyis snang chos rnams ka nas dag :
rang bzhin rdzogs pa chen po'i ngang :
hU~M hU~M hU~M:
'od gsal rang snang kun tu khyab :
mkha' la nyi bzhin ye nas gdal :
hU~M hU~M hU~M:
dbyings rig zung 'jug gdod ma'i gshis :
ma bcos ye shes thig ler shar :
rgyu yis ma bskyed lhun gyis grub :
rkyen gyis mi 'jig rdo rje'i sku :
mtha' grol ye shes he ru ka :
'chol ba'i chas can khro bo'i rgyal :
smug nag bskal pa'i me ltar 'bar :
chos nyid mi 'gyur bde chen mdangs :
khro gtum gar dgu'i nyams dang ldan :
dur khrod chas brgyan chos gos gsol :
rdo rje rtse dgus steng gdon 'joms :
hU~M dgu raM dgu'i tshwa tshwa 'phro :
gnam lcags phur pa bgegs la gzir :
sdigs mdzub lcags sdig mgo dgu 'gyed :
stag mo grus ma'i steng na 'gying :
sder mos rgyal bsen snying la gzir :
spyi gtsug khyung chen dmar nag las :
rigs lnga'i bya khyung grangs med spro :
gnas gsum rigs gsum khros pa'i lha :
lte gsang dbyings phyug me dbal dang :
dpral mgrin la sogs sku yi gnas :
khro bcu khra thabs go chas gtams :
sprul pa'i khro bos gnam sa gang :
yang sprul khyung sdig 'jig rten g.yo :
me ri me dpung 'ur chem klong :
'bar ba'i gzi brjid bzod par dka':
'khor 'das zhing kun mnga' mdzad pa'i :
che btsan 'gran zla bral bar gyur :
de ltar gsal ba dang khyab bdag ma hA gu ru drag po 'chol ba'i lha tshogs la mos gus gdung shugs drag pos bskul ba'i rkyen gyis phyogs bcu'i zhing rab 'byams dang /
khyad par rnga yab pad+ma 'od lang+ka dpal gyi pho brang nas dkon mchog rtsa gsum ma lus pa thams cad gu ru rdo rje gro bo lod kyi sku phyag rgya /
gsung yig 'bru /
thugs phyag mtshan gyi rnam pa kha char bu yug 'tshubs pa bzhin du byin thibs kyis byon nas /
rang gi sgo gsum la thim pas sdig sgrib bar chad mi mthun pa'i phyogs thams cad bsal /
bla ma drag po'i sku dang ye shes su lam ste gyur pa'i mos pa brtan po mdzod cig
/DA dril sbyar spos sogs byin 'beb kyi gnad tshang bas dbyangs dang bcas /
hU~M hU~M hU~M:
bdag gi bla ma bdud 'dul drag po rtsal :
da lta rnga yab pad+ma 'od na bzhugs :
thugs rjes bod khams 'gro la rtse gcig dgongs :
gdul dka' 'dul ba'i phrin las rgyun chad med :
bka' drin dran no gu ru rin po che :
nyam thag bdag ni pha yis ma gzigs sam :
skyabs med bdag la dgos pa'i dus byung ngo :
las ngan bdag 'dra thugs rjes mi bzung ngam :
phrin las dbri bkol dgongs pas btang snyoms na :
thugs dam zhal bzhes tha tshig ji ltar 'gyur :
pha gcig 'bod do bu la brtse bas dgongs :
nyid las skyabs gzhan med pa'i gdung yus kyis :
snying nas mchi ma 'khrugs bzhin gsol 'debs na :
da lta nyid du byin gyis brlab tu gsol :
lus ngag yid la rdo rje'i byin chen phob :
myur ba nyid du thugs rje'i rtsal shugs skyed :
'khrul rtog nyon mongs dbyings su zhi ba dang :
tshe dbang ye shes rig rtsal rgyas par mdzod :
lus la bde drod 'bar ba'i byin phob cig :
ngag la bden tshig 'grub pa'i byin phob cig :
sems la rtogs pa 'char ba'i byin phob cig :
rang snang dbang du 'du ba'i byin phob cig :
gzhan snang zil gyis gnon pa'i byin phob cig :
mchog thun dngos grub 'grub pa'i byin phob cig :
hU~M yig sum sgril gyi mjug tu /
badzra A we sha ya btags pa yang yang bzlas shing byin dbab /
de ltar ye shes dbab cing bstims pas sgo gsum lha'i phyag rgyar gsal bar gyur /
tiSh+Tha badzra /
zhes spyi bor rdo rje rgya gram du 'god /
de nas dbang bskur ba dngos la thog mar bum pa'i dbang gi slad du dmigs pa 'di ltar du sgoms shig
/bum pa rang byung gi gzhal yas khang du bla ma rdo rje gro lod kyi lha tshogs gsal ba'i sku'i cha las byin rlabs ye shes kyi bdud rtsi khro chu khol ma lta bu'i rgyun byung /
khyed rang lhar gsal ba'i spyi bo nas zhugs pas sdig sgrib bag chags ma lus pa bsal /
khyad par sgo gsum la gnod pa'i steng 'og bar gsum gyi gdon rigs pha rol gyi byad rbod sogs mi dang mi min gyis gnod cing 'tshe ba thams cad rtsa sbur la me lce drag pos reg pa ltar lhag med du bcom /
bla ma rdo rje gro lod kyi gsang ba gsum gyi byin rlabs rgyud la zhugs pa'i mos pa mdzod /
hU~M:
dbyings rig zung 'jug khro bo'i rgyal :
bum pa'i bdud rtsir 'od du 'khyil :
dbang bskur rtog sgrib bag chags sbyangs :
lha dang dbyer med smin par shog :
hU~M hU~M hU~M badzrI b+ha wa a b+hi Shiny+tsa hU~M:
bum pa spyi bor bzhag cing bum chu ngag tu blud /
de nas sku'i dbang gi slad du bla ma dang dkyil 'khor gyi gtso bo'i dpral ba nas rang 'dra ba'i sku gsal la dod pa zhig chad de rang gi spyi bor thim pas lus la gnod pa'i nad gdon bar chad mi mthun pa'i phyogs thams cad bsal /
bla ma rdo rje gro lod kyi sku mi zad pa rgyan gyi 'khor lo'i dbang thob par mos shig
/drag po'i sku rten spyi bor bzhag
/hU~M:
ye shes sku ste rang byung ba :
stobs bcu'i rtsal 'chang bdud las rgyal :
'bar ba chen po sku yi dbang :
skal ldan lus la yongs rdzogs shog :
hU~M hU~M hU~M kA ya a b+hi Shiny+tsa oM:
de nas gsung gi dbang bskur ba'i slad du bla ma dkyil 'khor gyi gtso bo'i mgrin pa nas gsung gi ngo bo yi ge hU~M dmar po'i phreng ba lu gu rgyud du byung /
khyed rang gi mgrin par thim pas ngag la gnod pa'i nad gdon sdig sgrib ma lus pa byang zhing dag
/bla ma drag po'i gsung gi gsang ba bsam gyis mi khyab pa dang dbyer med du gyur pa'i mos pa mdzod cig
/hU~M yig dang bgrang phreng mgrin par bzhag
/hU~M:
rdo rje'i gsung mchog dpal dang ldan :
mtshon cha chen po sdug bsngal gcod :
chos nyid rang sgra gsung gi dbang :
skal ldan ngag la yongs rdzogs shog :
hU~M hU~M hU~M wA ka a b+hi Shiny+tsa A:
de nas thugs kyi dbang gi slad du bla ma dang dkyil 'khor gyi gtso bo tha mi dad pa'i thugs ka nas bla ma gu ru zhi ba gsal la dod pa ye shes lnga'i rang 'od can tshon gang ba zhig 'phros /
khyed rang gi snying gar thim pas yid kyi rtog sgrib bag chags ma lus pa sangs kyis dag
/bla ma gu ru rin po che'i thugs bde chen 'od gsal gyi gsang ba bsam gyis mi khyab pa dang dbyer med du gyur pa'i mos pa mdzod cig
/bla ma zhi ba'i sku tsaka snying gar bzhag
/hU~M:
ye shes sems dpa' tshon gang ba :
'od lnga'i mdangs ldan snying la thim :
bde chen 'od gsal thugs kyi dbang :
skal ldan sems la yongs rdzogs shog :
hU~M hU~M hU~M tsit+ta a b+hi Shiny+tsa hU~M:
de nas yon tan gyi dbang gi don du dpal gyi chas brgyad kyis mnga' gsol bas sgo gsum cha snyoms kyis bsags pa'i sgrib pa dag nas zil gnon khro rgyal kun gyi rje btsan ma hA gu ru rdo rje gro bo lod kyi gang 'dul der ston spang dang rtogs pa'i  yon tan mi zad pa rgyan gyi 'khor lo la mnga' dbang 'byor par mos shig
/chas brgyad bkon la /
hU~M:
tshogs brgyad rnam dag dur khrod chas :
theg dgu'i rtsal rdzogs gar gyi nyams :
gang 'dul der ston yon tan dbang :
skal ldan khyod la yongs rdzogs shog :
hU~M hU~M hU~M gu Na a b+hi Shiny+tsa trAM:
de nas phrin las kyi dbang gi don du bla ma drag po'i phyag mtshan rnams gtad pas bya byed las gsum gyi sgrib pa rnams dag nas gang 'dul phrin las rnam bzhi'i 'khor los bsgyur pas tshar gcod rjes 'dzin gyi phrin las lhun gyis grub pa'i dpal la dbang 'byor ba'i mthu thob par mos shig
/phyag mtshan lag g.yon du gtad la /
hU~M:
ye shes rdo rje rtse dgu 'bar :
phur bus srid gsum thal bar 'byin :
bgegs 'dul lcags sdig phrin las dbang :
skal ldan khyod la yongs rdzogs shog :
hU~M hU~M hU~M karma a b+hi Shany+tsa hrI:
de nas byin rlabs yongs rdzogs gtor ma'i dbang la dmigs pa 'di bzhin mdzod /
gtor snod ye shes kyi gzhal yas khang du gtor ma gu ru rdo rje gro lod rtsa gsum rgyal ba rab 'byams kyi sprin phung 'phro ba ye shes kyi gzi brjid dpal du 'bar zhing /
sprul pa dang yang sprul gyi pho nya gnam sa bar snang khyab par byon /
khyed rang gi lus ngag yid gsum la thim /
sdig sgrib bar chad nad gdon 'gal rkyen mi mthun pa'i phyogs thams cad zhi /
sku gsung thugs kyi gsang ba dang dbyer med par gyur pa'i mos pa brtan po mdzod cig
/dpal gtor sku tsaka bcas gnas gsum du bzhag cing /
hU~M:
dur khrod 'bar ba'i pho brang du :
dpal chen khro bo'i phyag rgya rdzogs :
ye shes gzi brjid 'khor 'das khyab :
sprul pa'i cho 'phrul gnam sa gang :
snod bcud yongs rdzogs gtor ma'i dbang :
lus ngag yid la bskur ba yis :
sdig sgrib nad gdon kun zhi zhing :
rdo rje gsum dang dbyer med shog :
hU~M hU~M hU~M ba liM ta sarba a b+hi Shiny+tsa oM AHhU~M:
slar yang mchog tu gsang ba'i byin rlabs khyad par ba bgyi ba la dmigs pa 'di ltar du gsal thob /
zhun chen gyi mar me spar la de la dmigs te /
skad cig gtum chen khro bo'i rgyal :
khrag 'thung rdo rje gro lod rtsal :
rtsa gsum rgyal ba'i sprin phung 'khrigs :
dam can chos skyong thog ser 'beb :
lha srin sde brgyad bran du bkol :
nam mkha' gang ba'i cho 'phrul bcas :
bsgrub bya'i spyi bo'i gtsug tu byon :
me lnga 'bar ba gnas lngar zhugs :
rgyu 'bras dug lnga'i bag chags bsregs :
sku lnga ye shes rtsal rdzogs bsam :
zhes bsgoms la /
mar me lag tu thogs shing gdangs snyan pa dang sbyar te /
hU~M hU~M hU~M:
shes rab ye shes me bo che :
chos sku mtha' yas gnas 'dir byon :
byin chen phob la dbang chen skur :
bar chad sol la dngos grub stsol :
'od chen rnam par snang bar byed :
longs sku gar dbang gnas 'dir byon :
byin chen phob la dbang chen skur :
bar chad sol la dngos grub stsol :
'gro ba'i mar me ye shes sgron :
sprul sku thod phreng gnas 'dir byon :
byin chen phob la dbang chen skur :
bar chad sol la dngos grub stsol :
gzi brjid chen po 'od gsal ba :
rdo rje gro lod gnas 'dir byon :
byin chen phob la dbang chen skur :
bar chad sol la dngos grub stsol :
ye shes me lce 'od rab gsal :
dmar nag me phreng gnas 'dir byon :
byin chen phob la dbang chen skur :
bar chad sol la dngos grub stsol :
ye shes snang ba lam me ba :
rtsa gsum lha tshogs gnas 'dir byon :
byin chen phob la dbang chen skur :
bar chad sol la dngos grub stsol :
hU~M:
yul gyi ming ni rnga yab gling :
lang+ka dpal gyi ri bo'i rtse :
pad+ma 'od phung 'khyil ba nas :
gu ru rdo rje gro lod bzhengs :
bdud 'dul 'khor tshogs bcas te gshegs :
gdung bas bskul lo thugs rje skyed :
dad pas 'bod do myur du byon :
brtse bas dgongs shig drag po rtsal :
thugs dam ma bsnyel gro bo lod :
gsol ba 'debs so byin gyis rlobs :
lus la sku yi byin chen phob :
ngag la gsung gi byin chen phob :
yid la thugs kyi byin chen phob :
rtog sgrib ye shes me yis bsregs :
nad gdon thugs rje'i rlung gis gtor :
bar chad 'byung po thal bar rlogs :
nyon mongs dug lnga dbyings su stims :
ye shes lnga yi dbang mchog skur :
phung lnga'i sgrib bral lha ru smin :
sku lnga lhun gyis grub par mdzod :
hU~M yig gsum lnga bdun sbrel gyi dbyangs bcas bsgrub bya'i gnas lngar bzhag la mthar DA dril bya /
lha tshogs rnams 'od kyi phung por zhu nas khyed rang la thim par mos shig
/des rtsa ba'i dbang rnams song nas de dag thams cad kyi grub mtha' rang byung ye shes chen po lam du lhong dgos pas ngo sprod zab mos dgongs pa'i gding gdod ma'i dbyings su bskyal te la bzla ba lags pas tshig 'di'i don rjes su rtogs nas mnyam par 'jog par zhu /
slob dpon gyis dgongs pa'i drod slob ma la gtod pa'i lta gding bskyed la /
snang ba lha la grags pa sngags :
dran rtog ye shes thams cad kyang :
kun bzang dgongs pa'i ngang du gcig :
ye stong 'od gsal chen por 'khyil :
hU~M hU~M hU~M:
'khor 'das thams cad rig pa'i rtsal :
rang rig dus gsum 'gyur ba med :
ma byas ma bcos bab las byung :
sangs rgyas sku gsum gshis la rdzogs :
hU~M hU~M hU~M:
ye grol dbyings su bskyar gzhi med :
cog gzhag chen po blo dang bral :
gtad med ngang du byar med pa :
zang thal rjen par 'ub chub bo :
hU~M hU~M hU~M:
ka dag kun gzhi spros las 'das :
mngon sum lam byed theg pa'i rtse :
'bras bu gzhi la rdzogs pa yi :
thig le chen por lhun gyis grub :
hU~M hU~M hU~M:
zhes mnyam par bzhag
/de nas /
ho :
rtsa brgyud bla mas byin gyis rlobs :
yi dam zhi khros dngos grub stsol :
mkha' 'gro chos skyong bar chad sol :
gang bsam 'grub pa'i bkra shis shog :
ces sogs bkra shis ci ltar rigs pa brjod /
des bla ma rdo rje gro lod kyi gsang sgrub zab mo'i smin byed yongs su rdzogs pa lags shing /
gzhung las /
smin byed kun gyi yang zab gnad :
'brel tshad rkyen ngan bar chad zhi :
dngos grub sna re nges par thob :
mthar thug gu rus rjes 'dzin 'gyur :
zhes gsungs pa'i phan yon de ldan gyi dbang bskur legs par thob pas dam tshig rnams tshul bzhin bsrung ba'i blos 'di'i rjes zlos mdzod /
gtso bos sogs /
sku drin gtang rag gi yon du dmigs te maN+Dal dang lus 'bul dge bsngo bcas spyi ltar grub nas slob ma gyes /
gsum pa rjes ni /
slob dpon gyis sngon du ma song na tshig bdun bla sgrub kyi phrin las pad+ma'i sdong po ltar tshogs byin rlabs nas lhag ma'i bar dang /
srung ma'i gtor 'bul dang /
bskul chad brtan rta bro /
gtang rag gi mchod bstod dang /
dzapa? kyi rjes na yod pa'i dngos grub bskul ba'i tshig brjod la bum pa sogs las dngos grub blang /
nongs bshags /
gshegs bstim rten yod med dang bstun la de ltar bya /
rang gzhung ltar dgongs pa la bzla dang /
bsngo smon shis brjod bcas gzhung dang phrin las phan tshun bsdebs te mthar dbyung bar bya'o //
bsdu na dbang grub pa'i rjes su sngags tsam gyis mchod /
ma bcos spros bral ma'am bstod par 'os pa lta bus bstod la yig brgyas nongs pa bshags /
bdag mdun dbyer med la dmigs te bsdu ldang ni /
gzhung ltar /
snang ba lha la sogs kyis dgongs pa gsal btab la bsngo smon shis brjod bcas bya'o //
yang gsang bla ma'i hU~M sgrub gyi //
smin byed mtshams sbyor bris 'di la //
'gal 'khrul bla ma mkha' 'gror bshags //
dge bas pad+mas rjes 'dzin shog
/ces pa 'di dran pas snying gi gdung sel khyab bdag gter chen bla ma nyid kyi zhal snga nas zab chos 'di'i smin grol legs par thob pa karma bkra shis chos 'phel pas bla ma'i phyag bzhes ltar stan thog gcig tu dpal spungs kyi chos grar bris pa la /
slad nas rdo rje 'chang 'jam mgon bla ma'i zab gter yod rigs gter mdzod du bzhugs su gsol ba'i tshe kha skong cung zad bcas thub bstan rgyal mtshan 'od zer gyis zhib tu bris pa dge legs 'phel ///
/'di ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te spar gsar du bsgrubs pa yin pas dbang lung sogs la zhib cha bya dgos pa yod do //
zhes si tu pa pad+ma dbang mchog rgyal po kho bos ched du gdams pa'o //
