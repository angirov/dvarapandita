\u0f01\u0f83:
zab lam bla ma'i thugs sgrub yid bzhin nor bu sku gsum 'od kyi snying po zhes bya ba bzhugs so :
rgya gar skad du :
gu ru tsit+ta sA d+ha na tsit+ta ma Ni nA ma :
bod skad du :
gu ru'i thugs sgrub yid bzhin nor bu zhes bya ba :
dpal he ru ka la phyag 'tshal lo :
o rgyan sngags 'chang pad+ma 'byung gnas bdag :
'od gsal gzhon nu bum sku'i pho brang du :
chos sku'i sangs rgyas rnams dang dbyer med pa'i :
dgongs klong ro gcig 'du 'bral med pa las :
'og min stug po bkod pa'i zhing khams su :
longs spyod rdzogs sku thod phreng rigs lngar shar :
de las mi mjed 'dzam gling gdul bya'i phyir :
d+ha na ko Sha'i mtsho rdzing pad+ma'i sbubs :
rgyu rkyen las 'das sprul pa'i sku ru snang :
theg gsum rim zhugs pad+ma saM b+ha bas :
sde snod rgyud sde'i bstan pa'i rgyal mtshan btsugs :
gsung gi bdag nyid pad+ma rgyal po yis :
gsang sngags chos kyi 'khor los sgyur ba 'chang :
thugs kyi rig rtsal dpal chen seng ge'i sgras :
bdud dang mu stegs log 'dren pham par byas :
yon tan yongs rdzogs shAkya seng ge ni :
rdo rje gdan du thub pa'i rgyal tshab gyur :
phrin las rtsal 'chang nyi ma 'od zer gyis :
dur khrod brgyad du brtul zhugs spyod pa bskyangs :
de las rab 'phros blo ldan mchog sred rtsal :
paN grub rnams dang chos kyi bgro ba mdzad :
dbyer med ngo bo pad+ma 'byung gnas zhes :
'phags bod rnams su nyi zla lta bur grags :
sum stong lon nas bod kyi yul du 'ong :
bsam yas sa btul rab gnas me tog 'thor :
mdo sngags bshad sgrub shing rta'i lam srol phyes :
mnga' bdag rgyal po'i thugs dgongs rdzogs par byas :
khyad par gdul dka'i dregs pa 'dul ba'i slad :
'chol ba'i khro rgyal rdo rje gro lod ces :
srid zhi kun gyi che btsan chen por bzhengs :
bod khams 'byung po thams cad zil gyis mnan :
ri brag mtsho gsum sgrub gnas byin gyis brlabs :
ming can ming med gter kha grangs med sbas :
da ni mi sdod srin po 'dul du 'gro :
da ltar bzhugs dang slad nas 'byon pa yi :
rjes 'jug rnams la shin tu snying brtse bas :
rang gi sgrub thabs rang gis mdzad tshul gyis :
thugs sgrub bye ba bsam yas grangs med pa :
kun gyi bcud bsdus yid bzhin nor bu 'di :
tshe rabs 'brel ba'i lha sras mchog grub dang :
sngags 'chang chen po sangs rgyas ye shes dang :
thugs kyi gzungs ma mos gus phul phyin pa :
mtsho rgyal rnams dang 'bral kha'i zhal chems su :
legs par bstan gyis rtse gcig yid kyis zungs :
khong pa'i dbugs bzhin thugs dam snying por dril :
ma 'ongs don phyir brda yig gter du sbos :
skal ldan las can rnams dang 'phrad nas kyang :
byin rlabs mi nub snying po'i btsas su 'gyur :
bla ma'i thugs sgrub yid bzhin nor bu las :
gleng gzhi'i le'u ste dang po 'o :
sa ma ya :
rgya rgya rgya :
ma 'ongs nga yi rjes 'jug dad ldan rnams :
pad+ma bdag dang dbyer med sgrub 'dod na :
bla ma la gus dbang thob dam tshig can :
nges 'byung shugs bskyed tshe 'di'i gdos thag bcad :
dben pa'i gnas su dka' thub sa sde tshugs :
'du 'dzi'i brel ba thams cad rgyang bsrings la :
sku gsung thugs rten spyan gzigs gang 'byor dgram :
bla ma'i gtor chen rin chen 'bar ba dang :
sman raka nyer spyod tshogs kyi 'khor lo bsham :
bde ba'i stan 'dug nyams len gnad du bsnun :
sa ma ya :
de la sngon dngos rjes gsum las :
sngon 'gro mtshams bcad tshogs gsag cing :
bdag dang gnas dang dam rdzas la :
ye shes gzi byin dbab pas brlab :
dang po phyi mtshams bcad pa'i phyir :
mthu chen rgyal po sde bzhi la :
gtsang ma'i gtor ma byin nas kyang :
mtshams srung phrin las gsol bar bya :
nang mtshams dbang chen lhar bsgoms la :
hU~M hrI:
nga ni mnyam nyid ngang gis khros pa las :
thugs rje'i rang rtsal rta mchog dpal gyi sku'i :
rdo rje'i 'du 'phro khro bo'i sprin phung gis :
log 'dren bgegs kyi sbyor ba mtshams bcad do :
oM hrIHpad+ma kro d+ha he ru ka hU~M hU~M hU~M sarba big+h+nAn uts+tshA Ta ya phaT:
hU~M hU~M hU~M:
gsang ba don gyi mtshams bcad ni :
hU~M:
phyi nang bar chad rnam par rtog pa ste :
rtog pa'i rang bzhin gdod nas stong pa nyid :
'od gsal rdo rje'i srung mtshams lhun gyis grub :
gzung 'dzin bgegs tshogs 'jug pa'i skabs med do :
badzra dz+nyA na shud+d+he a :
gnyis pa tshogs gsag las rim las :
dang po skyabs su 'gro ba ni :
na mo :
bdag dang mkha' mnyam sems can kun :
dus 'di nas bzung byang chub bar :
bla ma sku gsum 'dus pa'i lhar :
rtse gcig gus pas skyabs su mchi :
smon 'jug sems mchog bskyed pa ni :
ho :
ma gyur 'gro ba thams cad kun :
sangs rgyas go 'phang thob bya'i phyir :
sku gsum bla ma'i dkyil 'khor du :
rig 'dzin bsgrub par sems bskyed do :
yan lag bcu yis gsag sbyang ni :
ho :
bla ma sku gsum lha tshogs rnams :
ye shes dbyings nas gnas 'dir gshegs :
nyi zla pad steng dgyes par bzhugs :
sgo gsum gus pas phyag 'tshal lo :
lus dang longs spyod mchod sprin 'bul :
thog med 'khor ba'i sdig ltung bshags :
bsod nams kun la rjes yi rang :
mya ngan mi 'da' rtag bzhugs nas :
chos kyi 'khor lo bskor bar gsol :
dge tshogs 'dus ma byas par bsngo :
'od gsal snying po'i don rtogs shog :
gsum pa byin chen dbab pa ni :
spos rol dang bcas gdung shugs bskyed :
hU~M hrI:
nam mkha'i mtha' dang mnyam pa'i zhing khams nas :
sku gsum bla ma'i lha tshogs thugs dam can :
mos shing gdung bas rtse gcig rgyud bskul na :
glog ltar myur ba'i thugs rjes gnas 'dir gshegs :
rnal 'byor rgyud la bde chen gzi byin skyed :
sgrub pa'i gnas mchog 'og min zhing du sgyur :
sgrub rdzas mchod tshogs ye shes dbyings kyi rgyan :
kun bzang rnam 'phrul chen por byin phob cig :
oM AHhU~M badzra gu ru d+harma kA ya :
saM b+ho kA ya :
nirma kA ya :
dz+nyA na A be sha ya a A:
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da ma hA pU dza AHhU~M:
oM sarba pany+tsa a mr-ita hU~M hrIHTha :
oM ma hA rak+ta hU~M hrIHTha :
oM ma hA ba liM ta hU~M hrIHTha :
badzra sa man+ta b+ha dra pU dza me g+ha s+pha ra Na khaM:
sgrub pa po yi rgyud 'gyur zhing :
gnas dang yo byad byin 'od chags :
de tshe ye shes phebs pa'i rtags :
mos gus skye zhing dgongs pa bskyang :
bla ma'i thugs sgrub yid bzhin nor bu las :
sngon 'gro'i las rim ste le'u gnyis pa'o :
sa ma ya :
rgya rgya rgya :

dngos gzhi'i phrin las rim pa la :
lha bskyed dzapa? bzlas thun mtshams bya :
dang po snang srid gzhir bzhengs kyi :
bla ma'i dkyil 'khor bkod pa ni :
hU~M hrI:
chos sku mi 'gyur stong nyid rdo rje'i ngang :
longs spyod yongs rdzogs dmigs med snying rje'i sprin :
rgyu yi sa bon hU~M yig mthing gsal mdangs :
nam mkha'i dbyings su skar chen bzhin du shar :
de las 'od 'phros snod bcud dngos kun sbyangs :
stong pa'i ngang las 'byung ba rim brtsegs dang :
ri rab pad+ma sna tshogs rdo rje'i steng :
mi phyed srung ba'i 'khor lo gsal zhing brtan :
de dbus b+h+rU~M las rin chen pho brang che :
gru bzhi sgo bzhi rta babs rgyan bkod rdzogs :
ye shes sgyu ma'i bkod pa bsam yas par :
rat+na zur brgyad 'dab bzhi'i pad+ma'i dbus :
chu skyes ge sar nyi zla'i dkyil 'khor steng :
rig rtsal hU~M babs rdo rje hU~M gis mtshan :
'od zer 'phro 'dus stobs bcu'i gzi byin 'bar :
mthing gsal thig le yongs gyur skad cig gis :
kun bzang chos sku bla ma rdo rje 'chang :
nam mkha'i mdangs can khro 'dzum brjid pa'i sku :
rdo rje dril 'dzin rang 'od yum la 'khyud :
dar dang rin chen rus pa'i phyag rgyas spras :
zhabs gnyis rdo rje pad+ma'i skyil krung gis :
ye shes 'od lnga 'phro ba'i klong dkyil du :
rigs rnams kun gyi khyab bdag chen por bzhengs :
hU~M hrI:
dbus dang mdun sogs phyogs bzhi'i 'dab ma la :
bde chen longs spyod yongs rdzogs thod phreng rtsal :
dkar mthing ser dmar ljang gu'i mdangs 'od 'tsher :
phyag g.yas so so'i rigs kyi phyag mtshan gdengs :
g.yon pas shes rab dril bu dku la brten :
gsang gos phod ka pad+ma'i snyan zhu gsol :
dar dpyangs rin chen rus rgyan rab tu brjid :
zhi chags khro zhing 'dzum pa'i ngang tshul can :
rang 'dra'i yum rnams gnyis med dgyes pas 'khyud :
pad+ma nyi zla'i gdan la skyil krung bzhugs :
so so'i thugs kar tshe bdag rigs mchog lnga :
yab yum mnyam sbyor 'od skur lam mer gsal :
hU~M hrI:
de yi phyi rim rin chen zur brgyad la :
pad nyi zla steng 'od lnga'i gur khang dbus :
sprul pa'i skur snang rdo rje'i mtshan mchog brgyad :
shar du kun 'dus gu ru pad+ma 'byung :
mthing mdog rdo rje dril 'dzin yum dang 'khyud :
lho ru sku yi gu ru saM b+ha ba :
dkar gsal pad phor skyabs sbyin rab byung chas :
nub tu gsung gi gu ru pad+ma'i rgyal :
dmar smug DA ru me long 'khor los sgyur :
byang du thugs kyi gu ru seng ge'i sgra :
mthing nag rdo rje sdigs mdzub khro chas rdzogs :
shar lhor yon tan gu ru shAkya seng :
gser mdog sa gnon mnyam gzhag sprul sku'i tshul :
lho nub phrin las gu ru nyi ma 'od :
ser gsal kha T+wAM nyi zer rnal 'byor spyod :
nub byang rig rtsal gu ru blo ldan mchog :
dkar dmar DA ru pad phor dar phod gsol :
byang shar stobs kyi gu ru gro bo lod :
dmar nag rdo rje phur 'dzin 'chol ba'i chas :
kun kyang zhi chags 'bar ba'i nyams 'gyur rdzogs :
rang 'dra'i sprul pa nyi zer rdul ltar 'phro :
so so'i thugs kar mchog gi rig 'dzin brgyad :
mthing mdog bde stong DA ru thod chang bsnams :
rin chen rus rgyan dar phod brjid par gsol :
ye shes 'od zer 'phro ba'i klong na gsal :
hU~M hrI:
phyi rol sgo bzhir pad nyi bam ro'i steng :
rdo rje rin chen pad+ma las kyi rigs :
dpa' bo mkha' 'gro yab yum mnyam par sbyor :
mthing ser dmar ljang gri gug thod khrag bsnams :
zhi rgyas dbang drag 'bar ba'i nyams 'gyur can :
rin chen rus rgyan dar dpyang stag sham gsol :
zhabs gnyis 'dor stabs 'od phung klong na rol :
gzhan yang bdag skyob lha dang rig 'dzin tshogs :
snang stong zung 'jug chu zla 'ja' tshon ltar :
byin rlabs dngos grub phrin las dbang sgyur ba'i :
snang srid gzhir bzhengs dkyil 'khor chen por gsal :
rdo rje gsum gyi phyag rgyas byin brlabs shing :
rang byung dbang thob rigs lnga'i cod pan rdzogs :
bde chen rol pa lcags kyu'i 'od zer gyis :
mkha' khyab ye shes dkyil 'khor spyan drangs thim :
gdung shugs drag pos spyan 'dren pa ni :
hU~M hrI:
ka dag sngon gyi bskal pa dang po la :
lhun grub rig pa ye shes sprin bkod de :
sku gsum dbyer med cho 'phrul cir yang ston :
khyab bdag pad+ma thod phreng skur bzhengs shig :
hU~M hrI:
'og min chos dbyings spros bral pho brang nas :
chos sku kun tu 'chang ba gshegs su gsol :
stug po bkod sogs dag pa'i zhing mchog nas :
longs sku thod phreng rigs lnga gshegs su gsol :
mi mjed 'dzam gling bye ba phrag brgya nas :
sprul pa'i gu ru mtshan brgyad gshegs su gsol :
gnas yul dur khrod drag po'i pho brang nas :
'bum phrag dpa' bo mkha' 'gro gshegs su gsol :
gzhan yang phyogs bcu'i zhing khams rab 'byams nas :
rtsa gsum chos srung rgya mtsho gshegs su gsol :
sgrub pa'i gnas mchog 'di ru byin phob la :
sgrub mchog rnal 'byor rgyud la dbang bzhi skur :
bgegs dang log 'dren bdud bzhi'i bar chad sol :
mchog dang thun mong dngos grub ma lus stsol :
oM AHhU~M badzra gu ru d+harma kA ya :
saM b+ho kA ya :
ni rma kA ya pad+ma thod phreng rtsal badzra sa ma ya dza dzaHsid+d+hi pha la hU~M AH
dgyes shing brtan par bzhugs su gsol :
hU~M hrI:
sku gsum bla ma'i dkyil 'khor lha tshogs rnams :
thugs rje'i dbang gis gnas 'dir byon pa legs :
rin chen mdzes khri pad+ma nyi zla'i steng :
dgyes par bzhugs nas dbang dang dngos grub stsol :
dzaHhU~M baM ho :
sa ma ya tiSh+Tha lhan :
phyag mchod bstod pas byin rlabs bskul :
hU~M hrI:
skye 'gag 'gyur med chos sku'i snying po las :
sku gsung thugs yon phrin las longs spyod rdzogs :
yid bzhin dngos grub char 'beb sprul pa'i sku :
rig 'dzin bla ma'i tshogs la phyag 'tshal lo :
a ti pU ho :
pra tIts+tsha ho :
hU~M hrI:
bla ma sku gsum dkyil 'khor lha tshogs la :
dngos su 'byor bshams yid kyis rnam sprul pa'i :
lha rdzas las grub nyer spyod 'dod yon sogs :
kun bzang rnam 'phrul phyi yi mchod par 'bul :
rang byung lhun grub dbang po'i me tog sogs :
drag po'i longs spyod nang gi mchod par 'bul :
bde stong mnyam sbyor rtog tshogs dbyings su bsgral :
gnyis med rig pa gsang ba'i mchod par 'bul :
sku lnga ye shes lnga rdzogs grub pa'i rdzas :
rtsa brgyad stong sbyar sman gyi mchod pa 'bul :
snang srid dmar gyi rgya mtsho chen por bskyil :
chags bral bde chen rak+ta'i mchod pa 'bul :
snod bcud 'byor tshogs bza' bca' btung ba'i rigs :
'dod 'byung dpal gyi gtor ma'i mchod pa 'bul :
zag med bde chen bskyed phyir bzhes nas kyang :
mchog dang thun mong dngos grub bstsal du gsol :
oM AHhU~M badzra gu ru d+harma kA ya :
saM b+ho kA ya :
nirma kA ya maN+Dal sa pA ri ba ra ar+g+haM pAd+yaM puSh+pe d+hU pe A lo ke gan+d+he nai bi d+ya shab+da pany+tsa kA ma gu Na ma hA pU dza dz+nyA na su kha ho :
oM sarba pany+tsa a mr-ita khA hi :
ma hA rak+ta khA hi :
ma hA ba liM ta kha kha khA hi khA hi :
hU~M hrI:
ma bcos spros bral 'od gsal 'dus ma byas :
dus gsum bde gshegs thams cad 'byung ba'i gnas :
sku dang ye shes phrin las bsam mi khyab :
pad+ma chos kyi sku la phyag 'tshal bstod :
kha sbyor yan lag bdun ldan bde chen dbyings :
phung po gnas 'gyur nyon mongs rang sar grol :
mi zad bkod pa rgyan gyi 'khor lor shar :
rigs lnga longs spyod rdzogs la phyag 'tshal bstod :
mi mjed dzam gling bye ba phrag brgya ru :
pad sdong las 'khrungs rgyal sras rig pa 'dzin :
gang 'dul sgyu 'phrul drwa ba'i gar mdzad pa :
sprul pa'i mtshan mchog brgyad la phyag 'tshal bstod :
gnas yul dur khrod rab 'jigs zhing rnams su :
bde stong rol pa'i rtags kyi phyag rgya 'chang :
'bum phrag yangs pa'i mkha' 'gro'i sprin phung 'phro :
dpa' bo mkha' 'gro'i tshogs la phyag 'tshal bstod :
gzhan yang bdag skyob lha dang rig pa 'dzin :
rtsa gsum chos srung rgya mtsho'i skur ston pa :
ye shes dam tshig thugs rjes mngon bzhugs pa'i :
dkyil 'khor yongs rdzogs lha la phyag 'tshal bstod :
ces bstod lha sku'i gsal snang la :
yid mig rlung gsum rtse gcig gtad :
bying rgod rnyog mas ma bslad pa'i :
ting 'dzin gyad du 'gyur la bslab :
gnyis pa dzapa? kyi dgongs pa la :
thog mar rtsa ba'i bsnyen pa ni :
dkyil 'khor gtso bo'i thugs kar pad zla'i steng :
ye shes sems dpa' khyab bdag kun tu bzang :
mthing gsal mnyam gzhag bzang mo yum dang 'khril :
de yi thugs kar rin chen zur brgyad dbus :
rdo rje rtse lnga'i lte bar hU~M yig mthar :
rang byung rig pa sngags kyi phreng bas bskor :
bzlas pas 'od zer mkha' khyab kun tu 'phros :
sku gsum bla ma'i byin rlabs nus stobs kun :
tshur 'dus bdag thim thugs yid dbyer med 'dres :
khyab bdal gnyug ma 'od gsal ngang nas bzla :
oM AHhU~M badzra gu ru pad+ma sid+d+hi hU~M:
'bum phrag bcu gnyis rtse gcig bzlas :
dus gsum bla mas byin gyis rlob :
rig stong don gyi rang zhal mthong :
pad+ma bdag dang skal pa mnyam :
khyad par sgrub pa'i dzapa? dgongs ni :
thod phreng rigs lnga'i ye shes sems dpa' yi :
thugs kar nyi zla kha sbyor sa bon mthar :
sngags phreng 'khor ba'i zer gyis snang srid khyab :
rgyal ba mnyes mchod 'gro ba'i las sgrib sbyangs :
dregs tshogs dbang bsdus tha mal snod dang bcud :
lha sngags chos sku dag pa rab 'byams ngang :
tshur 'dus bdag thim bde chen rig rtsal rgyas :
ye shes lnga ldan rdo rje'i srog 'grub 'gyur :
oM AHhU~M bud+d+ha badzra rat+na pad+ma karma thod phreng rtsal badzra sa ma ya dzaHdza :
A yur+dz+nyA na sarba sid+d+hi pha la hU~M A:
'bum phrag lnga bzlas rigs lnga yi :
tshe dang ye shes dngos grub 'thob :
slar yang rang gi thugs nas 'od 'phros pas :
sprul pa'i gu ru mtshan brgyad thugs rgyud bskul :
lha sngags phyag mtshan 'od zer spro zhing bsdus :
gang 'dul dngos grub rab 'byams dbang du gyur :
oM AHhU~M badzra ma hA gu ru sarba sid+d+hi hU~M:
'bum phrag bzhi yis gang 'dod kyi :
dngos grub ye shes rang dbang thob :
thun mong las kyi bzlas pa ni :
sku gsum bla ma'i ye shes 'od zer gyis :
rigs bzhi dpa' bo mkha' 'gro'i thugs rgyud bskul :
'bum phrag yangs pa'i pho nya'i 'phro 'du yis :
zhi rgyas dbang drag phrin las lhun grub gyur :
ra tsa hri ya ha ri ni sa shAn+tiM puSh+TiM pa shaM mA ra ya rbad :
khri phrag bzhi yis las kun byed :
gsum pa thun mtshams 'jug pa ni :
mchod cing bstod la thugs dam bskul :
hU~M hrI:
smon 'jug byang chub mchog tu sems bskyed nas :
dus gsum rgyal ba rnams kyi gdung 'tshob par :
rig 'dzin dngos grub stsol bar zhal bzhes pa'i :
sku gsum bla ma'i lha tshogs dus la bab :
hU~M hrI:
'od gsal spros pa bral ba'i pho brang nas :
chos sku'i bla ma pad+ma rdo rje 'chang :
dam pa khyed kyi rjes su bdag sgrub na :
rang byung don gyi dngos grub bstsal du gsol :
'og min stug po bkod pa'i zhing khams nas :
longs spyod yongs rdzogs rigs lnga thod phreng rtsal :
dam pa khyed kyi rjes su bdag sgrub na :
tshe dang ye shes mchog gi dngos grub stsol :
mi mjed dzam gling bye ba phrag brgya na :
sprul pa'i skur snang gu ru mtshan mchog brgyad :
dam pa khyed kyi rjes su bdag sgrub na :
'gro 'dul phrin las dngos grub bstsal du gsol :
gnas yul dur khrod bde chen pho brang nas :
bde stong pho nya dpa' bo mkha' 'gro'i tshogs :
dam pa khyed kyi rjes su bdag sgrub na :
zhi rgyas dbang drag las kyi dngos grub stsol :
sku gsum rigs 'dus dkyil 'khor lha tshogs rnams :
dang por bsnyen cing bar du rtse gcig bsgrubs :
deng 'dir thugs dam bskul ba'i dus lags na :
byin rlabs dngos grub char chen dbab tu gsol :
phyi nang gsang ba'i lam gyi bar chad sol :
bgegs dang log 'dren 'byung po rdul du rlog :
tshe bsod dpal 'byor bde chen ye shes skyed :
sgrub pa'i las kyi 'bras bu mchis par mdzod :
oM AHhU~M badzra gu ru d+harma kA ya :
sam+b+ho kA ya :
nirma kA ya d+hA ka d+hA ki nI sarba maN+Da la e A ral+li hrIM hrIM pheM pheM kA ya wA ka tsit+ta dz+nyA na sid+d+hi sa ma ya ho :
zhes bskul mos gus rtse gcig skyed :
byin rlabs nyams 'ur rtogs pa skye :
de tshe dkyil 'khor lha tshogs dang :
dgongs pa dbyer med lta gdeng skyed :
nyams myong lam du bslang shes na :
dngos grub skad cig 'grub par 'gyur :
bla ma'i thugs sgrub yid bzhin nor bu las :
dngos gzhi'i las rim ste le'u gsum pa'o :
sa ma ya :
rgya rgya rgya :
rjes kyi phrin las rim pa la :
tshogs mchod bya zhing gtor ma bskyang :
spyod lam ye shes rol par 'jug :
dang po tshogs kyi mchod pa ni :
rdo rje'i dam tshig rdzas bshams la :
bdud rtsis bsang sbyang byin gyis brlab :
raM yaM khaM:
dam tshig rdzas la nyes pa'i skyon bral yang :
dngos 'dzin rnam rtog bag chags sbyang ba'i phyir :
ye shes me rlung chu yis bsregs gtor bkrus :
snod bcud 'dod yon bde chen rgyan du shar :
oM hU~M trAM hrI AHpany+tsa kA ma gu Na dz+nyA na a mr-ita oM AHhU~M:
hU~M hrI:
bzhengs shig sku gsum bla ma'i dkyil 'khor lha :
dpa' bo mkha' 'gro rgya mtsho'i tshogs dang bcas :
longs spyod tshogs kyi 'du bar spyan 'dren na :
thugs rje'i dbang gis 'dir gshegs byin gyis rlobs :
badzra sa ma ya dzaHdza :
hU~M hrI:
bza' bca' btung ba rdo rje'i dam tshig rdzas :
'dod yon bde chen ye shes rol pa'i rgyan :
sku gsum bla ma'i lha tshogs mnyes phyir 'bul :
mchod bzhes dam skongs byin rlabs dngos grub stsol :
ma hA ga Na tsakra pU dza ho :
ho :
bdag cag byang chub mchog tu sems bskyed nas :
grub pa'i rig 'dzin bsgrub par dam bcas kyang :
sku gsung thugs kyi dam las 'gal ba kun :
zhal zas tshogs kyi mchod pas bskang zhing bshags :
badzra sa ma ya bi shud+d+he a a :
hU~M hrI:
thugs rje khros pa dpal gyi pho nya yis :
'du bar 'os min dgra bgegs 'byung po'i tshogs :
bkug cing bstims nas ye shes mtshon gyis bsgral :
sha khrag tshogs kyi longs spyod chen por bzhes :
sarba sha trUn big+h+nAn dzaHhU~M baM hoHmA ra ya rbad :
b+hin+d+ha ya b+hin+d+ha ya kha kha khA hi khA hi :
de ltar phyi yi dkyil 'khor pa :
tshogs kyi mchod pas dgyes par bskang :
nang du phung khams skye mched lha :
dam tshig bdud rtsi myangs pas tshims :
gsang ba bde stong nyams spar cing :
de nyid rig pa'i ngang du bzhag :
tshogs gnyis mig 'phrul lta bur rdzogs :
yang dag ye shes mngon du 'gyur :
lhag mas zhing skyong pho nya mchod :
e A ral+li sarba d+hA ka d+hA ki nI hrIM hrIM:
hU~M hrI:
sku gsum bla ma'i bka' nyan dam tshig can :
lhag la dbang ba'i mkha' 'gro ging lang+ka :
'dir gshegs 'dod yon bdud rtsi'i gtor ma bzhes :
'khor srungs rkyen zlog sgrub pa'i bar chad sol :
ma ma d+hA ka d+hA ki nI uts+tshiSh+Ta ba liM ta khA hi :
gnyis pa gtor ma bskyang ba ni :
gtor mar sha khrag sman phud bran :
rdo rje'i chos srung tshogs rnams la :
las kyi tha tshig bsgrag par bya :
hU~M hrI:
chos sku'i dbyings su ye shes 'du 'bral med :
longs spyod rdzogs sku rigs lnga'i sprin bkod de :
'gro 'dul sprul pa'i rig 'dzin rgya mtsho yis :
rgyud lung man ngag chos 'khor bskor ba'i tshe :
bka' yi dam nos rdo rje'i yal gam can :
pho rgyud mo rgyud gnyis med chos srung tshogs :
ye shes las dang 'jig rten tshul ston cing :
legs nyes stangs 'dzin dam tshig rjes gcod rnams :
sngon tshe zhal bzhes dam bcas ma g.yel bar :
sha khrag bdud rtsi'i gtor ma 'di bzhes la :
sdang ba'i dgra thul gnod pa'i bar chad choms :
tshe srings dpal skyed bshad sgrub bstan pa spel :
zhi rgyas dbang drag mngon spyod la sogs pa'i :
rab 'byams phrin las myur du 'grub par mdzod :
sarba d+harma pA la i dam ba liM ta gr-ih+Na kha kha khA hi khA hi :
bshal chus bod skyong brtan ma gsol :
hU~M hrI:
dgung sngon steng dang g.ya' ri gangs rtse sogs :
bod khams mtha' dbus khyab pa'i brtan skyong tshogs :
dpal gyi zhal chab gtor ma'i bshal chu bzhes :
gangs can bde skyid rgyas pa'i phrin las mdzod :
pad+ma d+hA ki nI ma ma hrIM hrIM ba liM ta khA hi :
las mtha' dpal gyi rta bros bsdu :
hU~M hrI:
bla ma sku gsum rigs 'dus dkyil 'khor 'dir :
sgrub la bar chad dam sri gdug pa'i tshogs :
e dbyings rdo rje lhun po'i 'og tu mnan :
dbang chen rol pa'i bro yis rgyas gdab bo :
sarba big+h+nAn satwaM b+ha ya nan :
shrI pad+ma he ru ka hi hi hi hU~M:
gsum pa bskyed pa'i lha rnams kun :
'od gsal ngang bsdu lhar ldang zhing :
bsngo smon shis brjod mtshams sbyar nas :
thun mtshams ye shes rol par spyod :
hU~M hU~M hU~M:
snang srid snod bcud 'od gsal dbyings su thim :
don dam bla ma chos sku mngon du gyur :
slar yang gzugs sku sgyu ma'i phyag rgya yis :
stong nyid snying rjes 'gro ba'i don bya 'o :
a a aH
dz+nyA na kA ya oM AHhU~M:
bdag gis bla ma sku gsum bsgrubs la sogs :
dge tshogs mkha' khyab 'gro ba'i ched du bsngo :
kun kyang byang chub snying po mngon 'gyur nas :
rang gzhan don kun yid bzhin 'grub par shog :
hU~M hrI:
sku gsum brgyud ldan bla ma'i bkra shis shog :
rab 'byams yi dam zhi khro'i bkra shis shog :
gnas yul dpa' bo mkha' 'gro'i bkra shis shog :
dngos grub dpal la spyod pa'i bkra shis shog :
ces brjod thun mtshams thams cad du :
ye shes snying rje chen po'i ngang :
rang gzhan phan pa'i don spyod cing :
tha mal snang zhen kun sbyang bya :
sa ma ya :
de ltar sbyor dngos rjes gsum tshang ba yi :
rigs 'dus phrin las 'di la sus spyod pa :
'di phyi bar do'i gnas skabs thams cad du :
rang byung pad+ma bdag dang 'bral ba med :
khyad par dus kyi rgyal po tshes bcu la :
'byor tshogs ci yod tshogs dang gtor mar spungs :
dam tshig dag pa 'dus pa'i grogs dang bcas :
gdung shugs drag pos tshul bzhin nyams blangs na :
rnga yab gling sogs sprul pa'i zhing khams nas :
o rgyan nga nyid the tshom med par 'byon :
bar chad sel zhing bsam pa chos bzhin 'grub :
yul phyogs kun kyang bkra shis bde legs 'byung :
bla ma'i thugs sgrub yid bzhin nor bu las :
phrin las rjes kyi le'u ste bzhi pa'o :
sa ma ya :
rgya rgya rgya :
bsnyen sgrub sngon song rnal 'byor pas :
las tshogs rim pa 'di ltar bya :
thog mar sdig sgrib zhi ba'i phyir :
rang nyid dkyil 'khor gtso bo yi :
thugs nas 'od zer dkar po 'phros :
lus kyi gnas kun yongs su khyab :
khyad par 'pho chen bcu gnyis kyi :
rtsa mdud rnams su zhugs pa yis :
gzung 'dzin mdud pa dbyings su grol :
ma rig las byung rten 'brel kun :
lugs ldog ye shes chen por smin :
'khor ba'i las nyon bag chags dang :
sdig sgrib rtsad nas dag par bsam :
gsang sngags yi ge bcu gnyis bzla :
skabs su sham bu 'di yang spel :
oM hU~M trAM hrIHAH'aHaHshaHsaHmaHhaHma ma ko ling sa man+ta :
rigs drug gi las nyon sdig sgrib bag chags dang bcas pa thams cad shAn+tiM ku ru swA hA:
lus kyang dbugs kyi rgyu ba dal :
nyon mongs rnam rtog ngang gis zhi :
ye shes rgyud la 'char ba sogs :
rtags dang yon tan bsam mi khyab :
skabs rer 'od zer spro bsdu yis :
mkha' khyab 'gro ba'i las nyon sbyangs :
dar ras gro shog dri med la :
'khor lo mu khyud bcas pa'i dbus :
gtso bo'i sku 'am hU~M mthing bri :
gong ras bsnyen sgrub sngags phreng dgod :
mu khyud pad 'dab bcu gnyis la :
thabs shes yig 'bru bcu gnyis   oM AHhU~M sogs   dang :
de rgyab dong sprugs sngags sham   ma ma ko ling sogs   dgod :
de rgyab dbyangs gsal rten snying dgod :
mtha' skor pa tra mdzes par bri :
myang grol rdzas byugs rab gnas bya :
'khor lo mthong ba tsam gyis grol :
'chang bas btags grol rgyal po yin :
sha lnga bdud rtsi mchog grub gdung :
'bras bu gsum dang lnga tshan lnga :
gnas chen cu gang sin+d+hu ra :
rtag ngu rigs gsum dbang po lag :
sbyar bas ril bu sran tsam dril :
thod pa'i nang blugs dal dbus bzhag :
'od zer spro bsdus tshul bzhin bsgrubs :
dam tshig ldan pas myang bas grol :
las kyi rim pa 'di brtsams pas :
pad+ma'i byin rlabs shugs phyungs nas :
'di 'am 'chi kha bar do ru :
rang rig bde chen btsan sa zin :
mchog gi las sbyor mthar thug go :
sa ma ya :
bde chen ye shes 'phel 'dod na :
rang nyid bud+d+ha thod phreng bsgom :
snyoms zhugs bde bas rgyud gang bsam :
oM AHhU~M ma hA gu ru bud+d+ha thod phreng rtsal ma hA su kha sid+d+hi hU~M:
gser mdog dbang lag ra mo shag :
'o mar sbyar zos khams bde zhing :
bde ba'i ye shes 'phel bar 'gyur :
sa ma ya :
gzung 'dzin nyon mongs zhi 'dod na :
rang nyid rdo rje thod phreng bsgom :
snying ga'i hU~M la rlung sems bsdu :
rtog tshogs dbyings su zhi bar bsam :
oM AHhU~M ma hA gu ru badzra thod phreng rtsal sarba bi kalpa a a a :
bul tog cu gang sga skya la :
sngags btab 'thung bas nyon mongs zhi :
ting 'dzin gsal zhing brtan par 'gyur :
sa ma ya :
rig rtsal shes rab rgyas 'dod na :
rang nyid rat+na thod phreng bsgom :
thugs srog 'od kyis snying dbus kyi :
ma rig sgo nga'i sbubs 'byed bsam :
oM AHhU~M ma hA gu ru rat+na thod phreng rtsal pra dz+nyA dz+nyA na sarba sid+d+hi hU~M:
shu dag gi waM zhun mar la :
sngags btab zos pas rig rtsal 'phel :
sa ma ya :
rlung sems dbang du 'du 'dod na :
rang nyid pad+ma thod phreng bsgom :
kha sbyor bar rlung bde bar bzung :
snang shes 'dzin med ngang du bzhag :
oM AHhU~M ma hA gu ru pad+ma thod phreng rtsal dz+nyA na pa shaM ku ru sarba sid+d+hi hU~M:
bla ma yab yum byang sems la :
sngags btab zos pas rlung sems zin :
snang ba dbang sgyur 'ja' lus 'grub :
sa ma ya :
'byung ba lus 'khrugs tshar gcod na :
rang nyid karma thod phreng bsgom :
bar rlung bzung zhing ha 'don bya :
sngags kyi 'od kyis 'du 'khrugs sbyangs :
oM AHhU~M ma hA gu ru karma thod phreng rtsal sarba ro ga shAn+tiM ku ru swA hA:
a ru cong zhi brag zhun la :
bzlas btab zos pas nad kun 'byang :
sa ma ya :
mngon sum ye shes mthong 'dod na :
rang nyid pad+ma 'byung gnas bsgom :
'ja' zer thig les lus kun gang :
snang srid 'od phung chen por bsam :
oM AHhU~M badzra ma hA gu ru pad+mA ka ra dz+nyA na sarba sid+d+hi hU~M:
a ba rtag ngu gsang sman la :
sngags bzlas mig la byugs pa yis :
sku dang thig le mthong bar 'gyur :
sa ma ya :
yon tan sna tshogs bsgrub 'dod na :
rang nyid pad+ma saM b+har bsgom :
thugs ka'i 'od kyis 'khor 'das kyi :
ye shes yon tan bdag la bstim :
oM AHhU~M badzra ma hA gu ru pad+ma saM b+ha ba sarba gu Na sid+d+hi hU~M:
rgun 'brum shu dag sbrang rtsi la :
sngags kyis byin brlabs lto stong bza':
gzungs dran mngon par shes pa thob :
sna tshogs yon tan rgyas par 'gyur :
sa ma ya :
khams gsum dmigs bya dbang sdud na :
rang nyid pad+ma rgyal por bsgom :
lcags kyu'i 'od kyis snang srid kun :
dmar lam zhu ste bdag la thim :
oM AHhU~M badzra ma hA gu ru pad+ma rA dza lo ka sarba sid+d+hi hU~M:
gi waM sin+d+hur pad rAka la :
sngags btab dpral bar thig le bya :
snang srid thams cad dbang du 'gyur :
sa ma ya :
byad phur rbod gtong tshar gcod na :
rang nyid seng ge sgra sgrog bsgom :
sngags kyi 'od zer me lce yis :
phas rgol thams cad bsregs par bsam :
oM AHhU~M badzra ma hA gu ru sing ha gaN+De sarba sid+d+hi hU~M:
sarba duSh+TAn mA ra ya phaT:
gu gul shu dag yungs kar la :
sngags bzlas dud pas bdug tsam gyis :
gdug pa can rnams gyes par 'gyur :
sa ma ya :
log 'dren bdud bzhi 'dul 'dod na :
rang nyid shAkya seng ger bsgom :
thugs ka'i hU~M las hU~M 'phros pas :
bar chad bdud tshogs bcom par bsam :
oM AHhU~M badzra ma hA gu ru shAkya siM ha sarba sid+d+hi hU~M:
sarba mA ra pra mAr+d+ha na ha na hU~M phaT:
yungs kar la bzlas phyogs bcur gtor :
bar gcod bdud kyis nye mi nus :
sa ma ya :
'gro 'dul phrin las rgyas 'dod na :
rang nyid nyi ma 'od zer bsgom :
nyi zer 'od kyis snang srid khyab :
mos bzhis snang srid dbang sgyur bsam :
oM AHhU~M badzra ma hA gu ru sUraya rasmi sarba sid+d+hi hU~M:
tre lo ka sarba d+harma pa shaM ku ru swA hA:
tsan+dan rgya spos sbrang rtsi la :
btab nas mang du tshogs sar bdug :
snang ba dbang 'dus gdul byar 'gyur :
sa ma ya :
shes rab blo dang ldan 'dod na :
rang nyid blo ldan mchog sred bsgom :
thugs ka'i 'od kyis 'khor 'das kyi :
shes bya kun la dbang bsgyur bsam :
oM AHhU~M badzra ma hA gu ru pra dz+nyA dz+nyA na sarba sid+d+hi hU~M:
a ru dri bzang yung ba la :
sngags btab chu gtsang sbyar la btung :
gzungs dran spobs pa rgyas par 'gyur :
sa ma ya :
log 'dren gdug pa tshar gcod na :
rang nyid rdo rje gro lod bsgom :
thugs nas 'bar ba'i khro tshogs 'phros :
dam sri 'byung po brlag par bsam :
oM AHhU~M badzra ma hA gu ru rdo rje gro bo lod lo ka sarba sid+d+hi hU~M:
dug khrag bdug cing yungs kar brab :
phur pa gdengs shing hU~M glu len :
rdo rje'i lta bas bltas pa yis :
gdug pa can rnams ring du byer :
sa ma ya :
nad gdon 'jigs brgyad zhi 'dod na :
rang nyid dkyil 'khor gtso bor bsgom :
thugs nas 'phros pa'i 'od zer gyis :
rdo rje dpa' bo 'khor bcas bskul :
de las rang 'dra'i pho nya dang :
'od zer dkar po mkha' khyab 'phros :
rang gzhan nad gdon 'jigs brgyad sogs :
mi mthun phyogs kun zhi bar bsam :
oM ra badzra ging+ka ra ha badzra d+hA ki nI nad gdon 'jigs brgyad thams cad shAn+tiM ku ru swA hA:
zhes bzlas dri bzang spos chur btab :
'thor 'thung bkrus pas mi mthun zhi :
sa ma ya :
tshe bsod dpal 'byor rgyas 'dod na :
rang nyid dkyil 'khor gtso bor bsgom :
thugs nas 'phros pa'i 'od zer gyis :
rat+na dpa' bo 'khor bcas bskul :
de las rang 'dra'i pho nya dang :
'od zer ser po mkha' khyab 'phros :
rang gzhan tshe bsod dpal 'byor sogs :
legs tshogs thams cad rgyas par bsam :
oM tsa rat+na ging+ka ra ri rat+na d+hA ki nI tshe bsod dpal 'byor legs tshogs thams cad puSh+TiM ku ru oM:
zhes bzlas thod pa mtshan ldan du :
dpal chen rdzas bkang rten du bzung :
legs tshogs thams cad rgyas par 'gyur :
sa ma ya :
bsgrub bya dbang du bsdu 'dod na :
rang nyid dkyil 'khor gtso bor bsgom :
thugs nas 'phros pa'i 'od zer gyis :
pad+ma dpa' bo 'khor bcas bskul :
de las rang 'dra'i pho nya dang :
'od zer dmar po mkha' khyab 'phros :
dmigs bya'i snying dang gsang bar zhugs :
yid g.yos chags pas 'od dmar zhu :
bdag thim snang ba dbang 'dus bsam :
oM hrIHpad+ma ging+ka ra ni pad+ma d+hA ki nI dmigs bya 'gro ba pho mo pa shaM ku ru ho :
zhes bzlas rgun chang la btab sbyin :
tshangs pa pho mo yin yang 'gugs :
sa ma ya :
dgra bgegs 'byung po tshar gcod na :
rang nyid dkyil 'khor gtso bor bsgom :
thugs nas 'phros pa'i 'od zer gyis :
karma dpa' bo 'khor bcas bskul :
de las rang 'dra'i pho nya dang :
mtshon cha'i 'od zer mkha' khyab 'phros :
dgra bgegs 'byung po dpung dang bcas :
rjes shul lhag med brlag par bsam :
oM ya karma ging+ka ra sa karma d+hA ki nI dgra bgegs 'byung po mA ra ya phaT:
zhes bzlas dug khrag yungs kar la :
btab nas gnod pa'i phyogs su 'phang :
gdug pa can rnams tshar gcod 'gyur :
sa ma ya :
de ltar las kyi tshogs rnams kun :
snying rje byang chub sems ldan pa'i :
lam gyi drod thob rnal 'byor pas :
rang gzhan don du brtsam pa'i mod :
ting 'dzin sngags dang rdzas kyi mthus :
ji ltar bsam pa bzhin du 'grub :
yid bzhin nor bu rin chen ltar :
sku gsum bla ma'i las sbyor ro :
bla ma'i thugs sgrub yid bzhin nor bu las :
las sna tshogs pa'i le'u ste lnga pa'o :
sa ma ya :
rgya rgya rgya :
slob ma rjes bzung dbang bskur ni :
dkyil 'khor rdzas bsham tshul bzhin bsgrub :
bdag nyid dbang blang nus ldan bya :
snod ldan slob ma'i dri ma dang :
bgegs sbyangs srung ba'i 'khor los bcing :
maN+Dal dang bcas gsol gdab bya :
dkyil 'khor gtso bo rdo rje 'chang :
khyab bdag bla ma dgongs su gsol :
bdag cag smin cing grol bya'i phyir :
byin rlabs dbang mchog bstsal du gsol :
zhes zhu rgyud sbyang sdom pa sbyin :
lhar gsal ye shes dbab cing brtan :
de nas bkra shis glu blang zhing :
bum pas dbang bskur 'thor 'thung bya :
oM:
bkra shis bum pa bzang po che ba'i mchog :
yon tan dpag tu med pa'i rgyan gyis spras :
ye shes bcud ldan bdud rtsi'i dbang bskur bas :
snang zhen lha yi phyag rgyar rdzogs par shog :
sngags mthar ka lA sha a mr-ita a b+hi Shiny+tsa oM hU~M trAM hrIHA:
zhes bskur rigs kyi phyag rgyas gdab :
des ni bla ma sprul sku la :
bsten nas bum pa'i dbang thob pas :
lus kyi sgrib dag bskyed pa'i rim :
bsgom par dbang zhing sku rdo rje'i :
ye shes rgyud la skyes pa 'o :
bla ma rigs lnga mnyam sbyar pa'i :
byang sems bdud rtsi lce la bzhag :
A:
bla ma yab yum sbyor ba'i byang chub sems :
bkra shis rang byung b+han+d+ha'i snod du bskyil :
rtsa khams rlung la bstim zhing dbang bskur bas :
srog rtsol rdo rje'i sngags su dag par shog :
gu h+ya tsit+ta bo d+hi dz+nyA na a b+hi Shiny+tsa A:
gsal stong ye shes skyes par bsam :
sngags kyi bzlas lung dag kyang dbog :
des ni bla ma longs sku la :
bsten nas gsang ba'i dbang thob pas :
ngag gi sgrib dag rtsa rlung lam :
bsgom par dbang zhing gsung rdo rje'i :
ye shes rgyud la skyes pa 'o :
shes rab mtshan ldan pho nyar sbyin :
hU~M:
slob ma kun bzang pad+ma rdo rje 'chang :
rigs kyi lha mo bde ster pad+ma'i yum :
gnyis med brtul zhugs spyod pa'i dbang bskur bas :
thig le dga' bzhi'i lhan skyes mngon gyur shog :
dz+nyA na mu dra ma hA su kha a b+hi Shiny+tsa hU~M:
snyoms 'jug bde ba'i don ngo sprad :
des ni bla ma longs sku la :
bsten nas gsum pa'i dbang thob pas :
yid kyi sgrib dag pho nya'i lam :
bsgom par dbang zhing thugs rdo rje'i :
ye shes rgyud la skyes pa 'o :
bla ma'i sku 'bag spyi bor bzhag :
hrI:
sku gsum rigs 'dus bla ma rdo rje 'chang :
dad mos can gyi spyi bor mngon sum byon :
gus pas gsol btab thugs yid dbyer med 'dres :
ye shes rig pa rtsal gyi dbang thob shog :
dz+nyA na kA ya a b+hi Shiny+tsa a a :
bla ma spyi nas snying dkyil bstim :
thugs yid bsres nas dgongs pa bskyang :
des ni sku gsum dbyer med la :
bsten nas rig rtsal dbang mchog thob :
sgo gsum sgrib dag rdzogs pa che :
bsgom par dbang zhing 'od gsal gyi :
ye shes rgyud la skyes pa 'o :
dbang don nus pa brtan pa'i phyir :
gtor ma lhar gsal spyi bor bzhag :
hU~M hrI:
gtor ma rin chen 'bar ba'i gzhal yas su :
dkyil 'khor gtso bo pad+ma rdo rje 'chang :
longs spyod yongs rdzogs rigs lnga'i sprin phung 'phro :
'gro 'dul sprul pa'i rig 'dzin mtshan mchog brgyad :
phrin las lhun grub dpa' bo mkha' 'gro sogs :
rtsa gsum lha tshogs ma 'dres 'ja' ltar shar :
dgyes pa'i gar mdzad rdo rje'i sngags sgra sgrog :
ye shes 'od zer 'phro 'dus dbang bskur bas :
sku gsung thugs yon phrin las byin rlabs zhugs :
sgrib bzhi dag cing dbang bzhi'i rtogs pa 'phel :
mthong thos dran reg gdul bya smin cing grol :
rab 'byams bka' yi dbang mchog thob par shog :
oM AHhU~M badzra gu ru d+harma kA ya :
saM b+ho kA ya :
nirma kA ya d+he wa d+hA ki nI kA ya wA ka tsit+ta gu Na karma sarba a b+hi Shiny+tsa oM AHhU~M hrIHswA hA:
mthar ni gtor ma'i lha tshogs rnams :
'od zhu slob mar gnyis med thim :
dam rdzas dngos grub tshul du sbyin :
dbang don nus pa brtan par bsam :
mtha' rten bkra shis tshe dbang ni :
tshe mda' g.yab cing dwangs bcud bsdu :
hU~M hrI:
chos sku'i bdag nyid mgon po kun tu 'chang :
thod phreng rigs lnga longs sku tshe dpag med :
sprul pa'i pho nya mgyogs ma'i tshogs dang bcas :
thugs dam bskul lo thugs rje'i gzi byin skyed :
bla tshe chad nyams yar ba rang sor chud :
snod bcud 'khor 'das tshe yi dwangs ma sdus :
bdag dang sgrub pa'i rdzas la dbyer med stims :
tshe dang ye shes mchog thun dngos grub stsol :
oM AHhU~M bud+d+ha badzra rat+na pad+ma karma thod phreng rtsal badzra sa ma ya dza dza :
A yur+dz+nyA na sarba sid+d+hi pha la hU~M A:
de nas tshe 'brang spyi bor bzhag :
hU~M hrI:
mkha' khyab chos sku pad+ma kun tu 'chang :
longs sku tshe bdag rigs lnga thod phreng rtsal :
sprul pa'i rig 'dzin rtsa brgyud bla ma'i tshogs :
'od gsal dbyings las thugs rjes brtser dgongs la :
'chi med tshe dbang dngos grub byin chen phob :
lus la 'gyur med sku yi tshe dbang stsol :
ngag la bden tshig gsung gi tshe dbang stsol :
yid la spros bral thugs kyi tshe dbang stsol :
yon tan mi zad rgyan gyi tshe dbang stsol :
phrin las 'gro 'dul nus pa'i tshe dbang stsol :
phyi nang gsang ba'i 'gal rkyen bar chad sol :
tshe dang ye shes mchog thun dngos grub stsol :
sngags mthar kA ya wA ka tsit+ta gu Na karma sarba sid+d+hi a b+hi Shiny+tsa oM hU~M trAM hrIHA:
tshe yi bza' btung bdud rtsi sbyin :
hrI:
thabs kyi rang bzhin 'chi med tshe yi rdzas :
shes rab dwangs bcud bdud rtsi'i btung ba'i rgyun :
skal ldan rigs kyi bu la sbyin pa yis :
tshe dpal ye shes dga' ston rgyas par shog :
sngags brjod :
tshe yi dwangs ma rgyas gdab bya :
a :
'khor 'das tshe bcud thugs srog thig ler thim :
phung khams skye mched rdo rje'i drwa bar bsdams :
'pho med gnyug ma don gyi rgyas btab pas :
mi 'gyur rtag pa ye shes srog 'grub shog :
dz+nyA na bin+d+hu A yu She b+h+rU~M a :
bkra shis yo byad du ma dang :
tshigs su bcad pas mnga' gsol zhing :
dam tshig khas blang maN+Dal sogs :
rjes kyi bya ba spyi ltar spyad :
sa ma ya :
bskyed rdzogs tshul bzhin bsgrub pa la :
ye shes nus byin bskyed pa'i phyir :
phyag rgya sku yi dbang bskur gyi :
bkol byang gud du bstan pa ni :
slob ma lus dkyil lhar bcas gsal :
dkyil 'khor lha las gnyis pa spros :
so sor bstims pas byin gyis brlab :
rtags kyi snang brnyan dbang gnas bskur :
hU~M:
chos sku spros bral mkha' khyab stong pa'i gzugs :
rigs kun khyab bdag pad+ma kun tu 'chang :
yab yum gnyis su med pa'i dbang bskur bas :
'od gsal phyag rgya'i ye shes mngon 'gyur shog :
oM gu ru d+harma kA ya a b+hi Shiny+tsa hU~M:
hU~M:
gti mug rnam dag bud+d+ha thod phreng rtsal :
ye shes sems dpa' bud+d+ha tshe yi lha :
yab yum gnyis su med pa'i dbang bskur bas :
chos kyi dbyings kyi ye shes mngon 'gyur shog :
oM bud+d+ha gu ru oM kA ya a b+hi Shiny+tsa hU~M:
hU~M:
zhe sdang rnam dag badzra thod phreng rtsal :
ye shes sems dpa' rdo rje tshe yi lha :
yab yum gnyis su med pa'i dbang bskur bas :
me long lta bu'i ye shes mngon 'gyur shog :
oM badzra gu ru hU~M kA ya a b+hi Shiny+tsa hU~M:
hU~M:
nga rgyal rnam dag rat+na thod phreng rtsal :
ye shes sems dpa' rin chen tshe yi lha :
yab yum gnyis su med pa'i dbang bskur bas :
mnyam pa nyid kyi ye shes mngon 'gyur shog :
oM rat+na gu ru trAM kA ya a b+hi Shiny+tsa hU~M:
hU~M:
'dod chags rnam dag pad+ma thod phreng rtsal :
ye shes sems dpa' pad+ma tshe yi lha :
yab yum gnyis su med pa'i dbang bskur bas :
so sor rtog pa'i ye shes mngon 'gyur shog :
oM pad+ma gu ru hrIHkA ya a b+hi Shiny+tsa hU~M:
hU~M:
phrag dog rnam dag karma thod phreng rtsal :
ye shes sems dpa' las kyi tshe yi lha :
yab yum gnyis su med pa'i dbang bskur bas :
bya ba grub pa'i ye shes mngon 'gyur shog :
oM karma gu ru AHkA ya a b+hi Shiny+tsa hU~M:hU~M:
gang 'dul sprul pa'i gu ru mtshan brgyad dang :
rig 'dzin rtsal 'chang brgyad kyi dbang bskur bas :
tshogs brgyad rang grol ye shes chen por smin :
mchog thun phrin las lhun gyis grub par shog :
oM sarba ma hA gu ru kA ya a b+hi Shiny+tsa hU~M:
hU~M:
dkyil 'khor sgo bzhi skyong mdzad pho nya'i tshul :
rdo rje rin chen pad+ma las kyi rigs :
dpa' bo mkha' 'gro yab yum dbang bskur bas :
tshad med bzhi ldan las bzhi mthar phyin shog :
oM badzra rat+na pad+ma karma ra tsa hri ya ha ri ni sa kA ya a b+hi Shiny+tsa hU~M:
snang stong lha sku 'char la bslab :
bzlas pa sngags kyi 'phro 'du bcas :
rjes su zlos shing sngags phreng sbyin :
A:
brtan g.yo'i sgra skad thams cad sngags su shar :
grags stong dbyer med ye shes dbang bskur bas :
'od zer spro bsdus bsnyen sgrub las sbyor gyi :
nus rtsal stobs rdzogs don gnyis lhun grub shog :
sngags mthar :
wA ka a b+hi Shiny+tsa A:
me long rdo rje'i brdas mtshon te :
hU~M:
'di ltar snang ba'i lha sngags spros pa kun :
me long gzugs ltar gsal la 'dzin pa med :
rig stong zung 'jug gnyug ma'i dbang bskur bas :
don gyi ye shes dgongs pa mngon 'gyur shog :
tsit+ta ma hA dz+nyA na a b+hi Shiny+tsa hU~M:
de ltar khyad par dbang bskur bas :
lha sngags gnyug ma'i gzer theb cing :
'gro 'dul phrin las mtha' yas pa'i :
ye shes rgyud la smin par 'gyur :
de phyir shin tu gces par zungs :
bla ma'i thugs sgrub yid bzhin nor bu las :
slob ma smin byed dbang bskur ba'i le'u ste drug pa'o :
sa ma ya :
rgya rgya rgya :
rang byung rig pa o rgyan pad+ma bdag :
yid can kun gyi rgyud la khyab par bzhugs :
de ltar ma rtogs mngon du bya ba'i phyir :
gdams ngag khrid kyi rim pa 'di ltar sgoms :
sa ma ya :
thugs rje'i byin rlabs 'pho nus slob dpon gyis :
dam ldan bka' bzhin sgrub nus slob ma la :
zab mo'i dbang bskur khrid phog ngo sprod gdab :
dben pa'i gnas su nyams len byed par bskul :
des kyang ltos med bya ba kun btang ste :
sgo gsum rnal dbab shin tu sbyangs nas kyang :
dal 'byor rnyed dka' 'jig par sla ba dang :
'khor bar nges 'byung las 'bras blang dor brtson :
rtse gcig dad pas dkon mchog skyabs su 'gro :
byams dang snying rje smon 'jug byang sems bskyed :
sdig ltung sbyang dang tshogs gsag nan tan bya :
khyad par bla ma o rgyan thod phreng rtsal :
chos kyi sku ni ris med kun tu khyab :
longs spyod rdzogs sku nges pa lnga dang ldan :
sprul sku sna tshogs ma nges 'gro ba 'dul :
de phyir ngo bo rtsa ba'i bla ma dang :
dbyer med ye shes dbyings gcig rol pa las :
rnam pa ma 'gag kun bzang pad+ma 'byung :
spyi gtsug chu skyes nyi zla'i steng du sgoms :
snang stong 'od phung byin rlabs dpal du 'bar :
khyed shes dad pas gsol btab thugs rgyud skul :
dbang bzhi blang zhing chu la chu thim ltar :
rang dang dbyer med du ma ro gcig bsre :
mos gus nyams 'ur snang ba bla mar shar :
shes pa gza' gtad bral ba'i don shar na :
tshig bshad dbang bskur brgya las de nyid lhag :
de ka'i ngang las bzo med lhod kyis klod :
rnam rtog skyes na byung gnas 'gro gsum btsal :
dang po byung sa skye med chos kyi sku :
bar du gnas snang 'gag med longs spyod rdzogs :
tha ma 'gro sa ris med sprul pa'i rtsal :
kha dog dbyibs med ngo bo ngos bzung bral :
dpe yis mi mtshon tshig gis brjod du med :
sems las 'das pa'i rig pa 'di ka rang :
pad+ma 'byung gnas lugs su blugs pa 'dra :
ma nor ma bcos o rgyan thod phreng rtsal :
'di nyid yin no gzhan du ma tshol cig :
dran mdangs ye shes rol pa shar tsam las :
bcos min gnyen po'i sgom pa bskyur la thongs :
sems 'dzin bya byed mang po g.yeng ba'i rgyu :
tha snyad bsal bzhag mang po bslu ba'i chos :
chos rnams ming tsam ming yang btags pa tsam :
btags pa thams cad don med 'khrul pa yin :
mig gi yul du gzugs snang ci shar yang :
snang la zhen med byis pa'i ltad mo 'dra :
snang stong zung 'jug ngos gzung med par 'char :
o rgyan pad+ma sprul pa'i sku dang mjal :
rna ba'i lam du grags pa'i sgra skad kun :
grags la 'dzin med brag cha'i lad mo 'dra :
grags stong zung 'jug skye 'gag med par 'char :
o rgyan pad+ma longs spyod rdzogs dang mjal :
yid kyi yul du rnam rtog ci shar yang :
rig rtsal nyid de blo yis bcos mi gzhug :
rig stong rang grol bya lam rjes med ngang :
o rgyan pad+ma chos kyi sku dang mjal :
lta ba yin no gtad so ci yang med :
bsgom pa yin no ngang bzhag gnyug mar bzlums :
spyod pa yin no 'dzin zhen sbrul mdud grol :
'bras bu yin no dbyings rig zung du chub :
'di yin 'di las gzhan du ma dmigs phyir :
rdzogs chen rnal 'byor sprin med nam mkha' 'dra :
gegs dang gol sa med cing bogs 'don med :
rang babs bskyangs pas sa lam spang thob rdzogs :
thams cad gdod ma'i gzhi la byang chub kyang :
dang po'i las can rnams la mtshon slad du :
gegs sel gtso bo mi rtag byang sems sbyongs :
bogs 'don rgyal po bla ma'i mos gus sgoms :
skabs su lus sems gnyis ka khong klod la :
yid tsam rlung ni phyir 'dzin dal bar bslab :
rig pa mig gi gsang 'bras dkyil du gtad :
de nyid nam mkha' stong par mdung tshugs gzir :
bsam 'das brjod med 'od gsal rang babs 'char :
dbyings gsum dbyer med pad+ma'i rang zhal mjal :
skabs su sgo yul rlung rig gnad gcun pas :
rdo rje lug rgyud pad+ma'i dngos zhal 'khums :
de nyid gong 'phel dbyings rig tshad la pheb :
chos can kun zang chos nyid lhums su zhugs :
'di dang 'chi kha bar do'i nyams len gnad :
thams cad gcig dril rang ngo shes pa dang :
gcig thog thag chod grol thog gding 'cha' bas :
don gyi man ngag rig pa rjen par skyongs :
sa ma ya :
thun mong gdul bya rnams la phan gdags phyir :
pad+ma'i snang brnyan mtshan nyid ldan pa bzhengs :
o rgyan bdag gi ring bsrel rnam bzhi sogs :
snying po'i dam rdzas sel med srog tu gzhug :
tshig bdun gsol 'debs khri dang 'bum du bzla :
byin chen dbab cing yul dang yul can gnyis :
dbyings rig zung 'jug dgongs pa g.yo med gtad :
sngar las zil dang gzi brjid cher 'bar na :
o rgyan bdag dang khyad par cung zad med :
'brel pa thogs tshad rig 'dzin gral du 'khod :
snying po gsang sngags yig 'bru bcu gnyis dang :
rang byung rig pa stong chen yig 'bru drug   'aHaHsaHshaHmaHha :
mthing shog ngos la rin chen gser gyis bris :
dgongs pa gtad de myang grol rdzas kyis byug :
smon lam dang bcas gang la btags na de :
'chi kha'i dbugs la sleb pas ngan song thar :
phung po sreg tshe 'ja' 'od ring bsrel 'byung :
de bzhin sra ba'i rdo la rko ba dang :
dar ras la bris g.yo ba'i rlung dang sbyar :
bum chu ril bu dri zhim spos la bzlas :
su yis myangs dang mer bsregs dri tshor dang :
chu bo che la btab nas myangs pas kyang :
smon lam 'brel pas pad+ma 'od du skye :
de sogs o rgyan bdag gi phrin las kyis :
mkha' khyab 'gro ba'i don la brtson pa ni :
rgyal dang de sras rnams kyi gdung 'tshob phyir :
thams cad 'brel tshad don ldan e ma ho :
bla ma'i thugs sgrub yid bzhin nor bu las :
gdams ngag snying po'i le'u ste bdun pa'o :
sa ma ya :
rgya rgya rgya :
'di ni rang byung pad+ma bdag nyid kyi :
thugs kyi gsang ba rmad byung dwangs ma'i bcud :
sku gsum dbyer med 'od kyi snying po'i gzugs :
snod ldan rnams dang 'bral kha'i zhal chems tshul :
'di yin 'di las gzhan du ma bcos par :
rtse gcig nyams longs brda yi yi ger bris :
mchims phu'i nye 'dabs brag gi sul du sbos :
ma 'ongs rtsub 'gyur dus kyi bar skabs su :
gnubs ban rang gis spyod pa'i smon lam thob :
dri med ming can de dang 'phrad nas kyang :
rang nyams blangs nas ma phyi'i shog ser ni :
'gro 'dul 'phags pa'i thugs kyi ti ka dang :
lhan cig sbas pas rtsub 'gyur yang mtha'i dus :
da lta'i dus kyi lha sras mchog grub rgyal :
gter ston rkyang pa'i skye ba bcu gsum pas :
'di nyid blangs nas ring du gsang rgyas gdab :
dus su babs tshe snod ldan mchog la spel :
des kyang nyams blangs rtogs pa'i rtsal chen rdzogs :
kun bzang gdod ma'i sa la phyin par 'gyur :
bcol lo gnyer ro rdo rje nag po ches :
thub par srungs shig dam tshig sa ma ya :
badzra ma hA kA la sa ma ya rak+Shan+tu :
rgya rgya rgya :
gter rgya :
sbas rgya :
gtad rgya :
sku gsung thugs kyi rgya yod do :
sprul pa'i gter ston dri med kun dgas bsam yas mchims phu'i brag sna seng ge'i gdong nas spyan drangs te slar brag dmar mgrin pa bzang por yang gter du sbas pa /
kho bo pad+ma 'od gsal mdo sngags gling bapal gnas der ye shes mkha' 'gros dngos su bstsal pa'i shog ser las dag par phab pa'o //

//
