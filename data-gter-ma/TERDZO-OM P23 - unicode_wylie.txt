A+o~M swasti /
bdud sde'i dpung tshogs dregs pa kun //
'dul mdzad gsang ba'i bdag po la //
btud nas de yi nang sgrub dang //
rjes 'brel byin rlabs cho ga bshad //
'dir phyag na rdo rje dregs pa kun 'dul nang sgrub dang rjes 'brel bum pa'i las mthas byin gyis brlab pa la gsum ste /
sbyor ba yo byad kyi gshom dang /
dngos gzhi sgrub thabs dang /
byin rlabs kyi cho ga'o //
dang po yo byad kyi bsham ni /
maN+Dal 'khor lo rtsibs bzhi lte ba dang bcas pa mthing nag rdor ra me ris bskor ba tshon gyis bris pa'am maN+Dal la tshom bu bkod pas kyang rung /
der many+dzi la bum pa rdzas nyer lnga chu gtsang gis bran pas bkang /
kha rgyan dang mgul chings sogs chas su bcug pa bkod /
de'i mdun du 'das gtor sman raka mchod pa dang bcas pa bsham /
nad pa'i don du byed na gnod byed la bsngo rgyu dang gzhi bdag gtor ma yang ji ltar bde bar bkod /
gzhan yang rdor dril me tog sogs 'og tu dgos pa'i yo byad thams cad tshogs par bya'o //

//gnyis pa sgrub thabs las sngon 'gro ni /
skyabs 'gro sems bskyed tshad med bzhi sgom pa spyi dang mthun /
dngos gzhi ni /
swa b+hA was stong par sbyang /
stong pa'i ngang las pad+ma dang nyi zla'i steng du rang sems hU~M yig mthing nag yongs su gyur pa las gsang bdag rdo rje gtum po mthing nag zhal gcig phyag gnyis spyan gsum pa /
dbu skra dang sma ra smin ma 'bar zhing mche ba gtsigs pa /
phyag g.yas gnam lcags kyi rdo rje phyar zhing gsor ba /
g.yon pa sdigs mdzub kyis khyung khra 'gyed pa /
gar dgu'i nyams can /
zhabs g.yas bskum zhing g.yon brkyang ba'i stabs kyis 'gying ba /
thod skam lnga'i dbu rgyan dang thod rlon lnga bcu'i do shal /
zhing glang gi pags pas stod g.yogs shing stag lpags kyi sham thabs 'phyang ba /
klu rigs lnga'i sbrul chun dang khrag zhag thal bas mtshan pa /
bskal pa'i me phung 'bar ba'i klong na bzhugs pa /
de'i thugs kar nyi ma la gnas pa'i rdo rje'i lte bar hU~M yig sngon po sngags kyi phreng bas g.yas su bskor ba /
de las 'od zer 'phros sangs rgyas thams cad mchod /
sems can gyi don byas snang grags dag pa lha sngags su sbyangs /
'od zer tshur 'dus snying ga'i hU~M la thim par bsam zhing /
A+o~M badzra tsaN+Da ma hA ro Sha Na hU~M phaT:
ga ru DaHtsa le tsa le hU~M phaT:
ces 'bum phrag gcig tu bzla /
thun 'jog pa na lha sku mi dmigs par sbyangs te 'od gsal du bcug dge ba bsngo /
thun mtshams su yang lha'i nga rgyal dang ma bral bar bya'o //
rtags ni /
rab dngos 'bring nyams tha ma rmi lam du :
gtum po dang ni khyung nyid zhal mthong dang :
ri bo pang 'degs nyi zla rked la 'khor :
me 'bar mtsho skem klu tshogs gsod pa dang :
gdug pa btul nas bdag nyid rgyal ba dang :
dang po cho 'phrul che zhing de nas zhi ba dang :
khyung la rta byas mkha' la 'phur ba dang :
nyams dga' rig pa dwangs shing ngar skyes dang :
sha khrag nyag nyog gsad pa'i rmi ltas 'byung :
zhes pa'i rtags mthong nas las kyi sbyor ba brtsam par bshad de skabs su bab na rtsa ba las shes so //
thun mtshams su gtor ma 'bul na /
raM yaM khaM gis sbyang /
A+o~M AHhU~M gis ye shes kyi bdud rtsir spel /
gtor mgron mdun gyi nam mkhar spyan drangs /
rtsa ba'i sngags mthar ba lin+ta i daM g+h+r-ih+Na khA hi khA hi tsakra ni swA hA:
zhes btags pa gsum gyis phul /
sman raka dang nyer spyod kyis kyang mchod /
bstod pa dang phrin las gsol /
klu gtor dang gzhi bdag gtor ma rnams kyang skabs don shes pas 'dir bya'o //
!
//gsum pa dbang gi cho ga ni /
sngar bshad pa'i yo byad kyi bsham dang ldan pas /
mchod gtor byin rlabs spyi dang mthun par byas la /
bdag bskyed bzlas pa dang bcas pa gong bzhin sngon du 'gro bas /
mdun gyi bum pa swa b+hA ba'i sngags kyis sbyang /
stong pa'i ngang las b+h+rU~M las rin po che'i bum pa gzhal yas khang gi nang du /
pad+ma dang nyi zla'i steng du hU~M yig mthing nag yongs su gyur pa las gsang bdag rdo rje gtum po zhes sogs nas /
bskal pa'i me phung 'bar ba'i klong na bzhugs pa 'o //
zhes pa'i bar sngar bzhin las /
de'i dpral bar A+o~M/
mgrin par AH
thugs kar hU~M/
hU~M las 'od zer 'phros pas gsang bdag 'khor bcas badzra sa mA dzaHspyan drangs /
dzaHhU~M baM hoH
dam tshig pa dang gnyis su med par bsam zhing yungs dkar sngags kyis khro chung dang mtshon char bskyed pa'ang cung zad re blug ste /
bdag gi thugs ka nas sngags kyi 'od zer gzungs thag la 'khril te song ba bum pa'i lha'i thugs kar phog
/de las 'od zer 'phros bde bar gshegs pa thams cad mchod byin rlabs nus mthu 'od zer gyi rnam par bsdus /
bum nang du khro chung dang khyung gi rdul phra rab spro ba'i bdud rtsir 'khyil bar bsam la /
gzungs thag nas gzung ste gong gi snying po ci nus su bzla zhing /
las bum gyi bum chu ye shes kyi bdud rtsi nad gdon thams cad sbyong ba'i nus ldan du bsam la /
gong gi sngags mthar A+o~M e hoHshud+d+he shud+d+he /
de bzhin du sbyar bas /
yaM hoH
baM hoH
laM hoH
raM hoH
zhes dang e yaM baM laM raM hoHshud+d+he shud+d+he a a swA hA nad gdon sdig sgrib thams cad shAn+tiM ku ru swA hA/
zhes khrus bdun gyi sngags ci nus su bzla zhing /
khrus bum zur du med na lha bum gyi sngags kyi rjes su bzlas nas mthar /
bum pa'i lha la chu gnyis nyer spyod lnga rol mo sman raka gtor ma dang bcas pa 'bul tshig rigs mthun rgyas bsdus gang 'os kyis phul /
mdor bsdu na /
A+o~M/
dri med yid du 'ong ba yi //
lha rdzas dam pa'i mchod yon dang //
zhabs bsil me tog spos mar me //
dri chab zhal zas rol mo dbyangs //
rtsa brgyad stong sbyar bdud rtsi sman //
dug gsum bsgral pa'i rak+ta khrag
/ba liM gtor ma'i phung po rnams //
gsang bdag lha tshogs rnams la 'bul //
'gro ba'i don du bzhes su gsol //
A+o~M badzra pA Ni sa pa ri bA ra badzra ar+g+haM nas /
shab+da a mr-ita rak+ta ba liM ta sarba pU dza pra tIts+tsha swA hA/
zhes pa tsam brjod la /
bstod pa ni /
hU~M:
bdud 'dul khro rgyal gtum po rab tu 'jigs :
sku mdog mthing nag nam mkha'i glog ltar gsal :
zhal gcig phyag gnyis zhabs gnyis brkyang bskum bgrad :
spyan gsum sdang mig khro gnyer mche ba gtsigs :
ral pa kham nag ag tshom smin ma ser :
phyag g.yas rdo rjes dregs pa ma lus 'joms :
phyag g.yon sdigs mdzub khyung gis klu rnams 'dul :
sbrul rigs rnam lngas sku la brgyan pa ni :
klu rigs rnam lnga ma lus dbang du sdud :
ba spu kun las bya khyung sprul pa 'gyed :
bka' las 'da' byed klu rnams zas su za :
dur khrod chas brgyad sku la gsol ba ni :
lha srin sde brgyad ma lus bran du khol :
klu 'dul khro bo'i sku la phyag 'tshal bstod :
dpal chen bdud 'dul khro rgyal gtum po ni :
snyan nas 'brug sgrog dregs pa thams cad brgyal :
spyan nas me 'bar khams gsum bsreg par mdzad :
shangs nas rlung 'thor stong gsum thams cad 'gengs :
zhal nas sgra sgrog nyon mongs thams cad sgrol :
yun gyi lhar yang khyod mchod bdag gis sgrub :
gdug pa klu rnams bka' las 'da' byed na :
da lta rdul du rlog pa'i phrin las mdzod :
ces rgyud las byung bas bstod cing phrin las gsol /
'bru gsum gyis nang mchod thigs pa gcig bum nang du phul nas lha 'od du zhu ba'am ma zhus kyang rung ngo //
slob ma'i bya ba khrus byas /
bgegs bskrad /
chos bshad ci rigs sngon du 'gro bas /
phyag na rdo rje la sgrub thabs kyi bka' srol ji snyed cig yod pa las /
'dir bcom ldan 'das rdo rje 'chang chen po nyid sa bdag klu gnyan rnams 'dul ba'i don du dpal phyag na rdo rje gtum po khyung dang bcas pa'i sprul pa'i cho 'phrul bsam gyis mi khyab par snang bar mdzad nas /
nA ga bdud 'dul chen po'i rgyud le'u bcu gcig gi bdag nyid can du gsungs pa sprul pa'i sku dga' rab rdo rje la bka' babs shing /
de nyid kyis rgyal ba thams cad kyi spyi gzugs slob dpon chen po pad+ma 'byung gnas la gtad /
des rgyud don dbang dang sgrub thabs las tshogs dang bcas pa'i man ngag tu bsdebs /
phrin las rnam pa bzhi'i sgo nas 'gro ba'i don dpag tu med pa mdzad cing /
khyad par bod yul mun pa'i gling du dam chos kyi sgron mas 'phags yul gyi bstan pa rdzogs ldan gyi skabs bzhin gsal ba'i rten 'brel phun sum tshogs par bsgrigs nas /
gdams pa 'di nyid jo mo mtsho rgyal dang mnga' bdag khri srong lde'u btsan la gnang ba las bsam yas mi 'gyur lhun gyis grub pa'i gtsug lag khang bzhengs pa'i mthun rkyen rnams kyang 'di'i sgo nas ci 'dod par grub /
rgyal po klu'i mthong dug gis zin pa yang yi dam 'di nyid kyi sgo nas tshegs med par grol ba sogs byin rlabs kyi tshan kha khyad par can de nyid snyigs ma'i gdul bya 'dul dka' ba rnams kyi don du gter kha gsum du sbas pa las /
gter kha dang po dwags lung phra mo brag nas mnga' bdag sras mo lha lcam pad+ma gsal gyi yang srid pad+ma las 'brel rtsal gyis bton /
gnyis pa rgya gar pha bong rus sbal nag po nas rdo rje gling pas bton /
gsum pa tshal mdo khra ring brag nas pad+ma gling pas bton pa ste /
gter kha rim pa gsum ka bla ma dam pas brgyud srol so so las gsan cing /
de rnams tshig don mtshungs pa'i phyir byin rlabs kyi bka' gcig tu 'dril ba'i gdams pa de nyid kyi nang tshan nang sgrub dang rjes su 'brel ba /
bum pa'i las mtha' 'am /
gtor ma'i las mtha' zhes skabs thob sbyar nas slob dpon gyi bya ba rnams sngon du grub /
slob ma'i bya ba maN+Dal phul nas /
gsol ba gdab pa ni /
ho :
dus gsum bla ma gsang bdag sku :
bdag cag bde ba'i lam bgrod cing :
gdug pa can rnams 'dul ba'i phyir :
phyag na rdo rje gsang ba yi :
dbang bskur byin gyis brlab tu gsol :
zhes lan gsum gyis gsol ba btab /
tshogs zhing gsal 'debs kyi dmigs pa phog la /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma thob bar du ni :
skyabs kyi mchog tu gzung bar bgyi :
sngon nas bsags pa'i sdig sgrib bshags :
'gro don sangs rgyas 'thob bya snyam :
smon pa'i byang chub sems bskyed do :
sems can yongs su smin bya'i phyir :
'jug pa'i byang chub sems bskyed cing :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes pas skyabs sems dang /
sdom pa yi ni tshul khrims dang :
dge ba'i chos ni sdud pa dang :
sems can don byed tshul khrims gsum :
nam yang bdag gis mi spang ngo :
rdo rje dril bu'i phyag rgya yang :
yang dag nyid du gzung bar bgyi :
nyin re bzhin du dus drug tu :
sbyin pa rnam bzhi rtag tu sbyin :
phyi nang gsang ba'i theg gsum gyi :
dam chos ma lus yongs su gzung :
sdom pa thams cad dang ldan pas :
mchod pa'i las kyang ci nus bgyid :
bdag gis sdom pa ma lus gzung :
zhes sdom gzung bya /
dbang dngos la 'gal rkyen zhi bar byed pa dang /
mthun rkyen byin gyis brlab pa'i dbang ngo //
dang po ni /
slob dpon gyi thugs ka nas 'od zer 'phros pas bcom ldan 'das gsang ba'i bdag po la sangs rgyas dang byang chub sems dpa'i tshogs kyis bskor ba mdun gyi nam mkhar spyan drangs /
mchod cing bstod nas /
ji ltar sngon tshe bde gshegs pho brang du //
gdug pa 'dul phyir rdo rje can gyis ni //
rjes mthun phrin las khyad par gang bsgos pa //
dam bcas phrin las de ni grub par mdzod //
de slad bgegs dang log 'dren tshar bcad nas //
'gro ba nyam thag 'di ni gzung ba'i phyir //
sdug bsngal nges gsal bde mchog la sbyor ba'i /
khro rgyal khyod kyis deng 'dir byin rlobs mdzod //
ces phrin las gsol /
bsgrub bya'i glud changs bu mtheb kyu dang bcas pa'i gtor ma bshams pa /
bsang sbyang byin gyis brlab /
bsgrub bya la gnod pa'i 'byung po gdon bgegs kyi tshogs thams cad A kar+ShA ya dzaHzhes bkug la /
na maHsarba ta thA ga ta a ba lo ki te A+o~M sam+b+ha ra sam+b+ha ra hU~M/
lan bdun gyis bsngos /
bden pa'i stobs brjod pa sngon du 'gro bas /
bsgrub bya la gnod cing 'tshe ba'i 'byung po gdug pa can 'khor dang bcas pa thams cad mgu zhing tshims par gyis la /
gnod cing 'tshe ba'i bsam sbyor spangs nas 'gal rkyen thams cad zhi ba dang /
mthun rkyen yid bzhin du 'grub pa'i sdong grogs mdzod cig
/gang dag mi nyan pa de rnams ye shes rdo rje me'i char chen po 'beb pas 'joms par gdon mi za 'o //
zhes drag sngags yungs thun sardza'i bdug pa rol mo dang bcas pas khro bo'i sprin spros te bgegs bsal /
bsdu na khro bo spyan 'dren sogs ma byas kyang chog go
/de nas khrus bum gyi chu rgyun khyung dang khro chung gi rdul phra rab 'phro bas khrus byas pas nad gdon sdig sgrib thams cad bshang gci'i lam dang /
ba spu'i khung bu nas rnag khrag dang srog chags dang dud khu'i rnam pa ltar thon nas dag cing gtsang bar bsam la /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
zhes sogs tshigs su gcad pa ci rigs pa'i mthar /
rtsa sngags la khrus bdun gyi sngags sbyar bas bkru zhing /
mthar khrus chu nyung zad cig khar gzung /
slar yang lha tshogs rnams kyi thugs ka nas khyung dang khro chung mtshon cha'i char 'beb pa bsam gyis mi khyab pa spros /
bsgrub bya'i ba spu'i khung bu nas zhugs nad gdon thams cad sbur ma rlung gis ded pa bzhin sbyangs par bsam la /
rtsa sngags la khrus bdun gyi 'phyong btags pa bzla zhing /
rma bya'i sgro chun rdo rje dang bcas pas spyi bo nas rim bzhin byabs pas dag cing gtsang bar bsam la khar bzung ba'i khrus khu phyir dor /
bsrung ba'i phyir rtsa sngags la rak+Sha btags pa bzla zhing gnas gsum du rdo rjes rgyas btab /
lus rdo rje'i go chas bcings te cis kyang mi shigs par bsam /
'khor lo dang srung skud la sogs pas kyang bsrung bar bya'o //
gnyis pa ni /
mthun rkyen byin rlabs zhu ba'i don du /
e ma bla ma gsang ba'i bdag :
gser 'gyur rtsi yi rnam pa ltar :
nyon mongs ma spang lhar dag pa'i :
gsang bdag dbang bskur bstsal du gsol :
zhes lan gsum gsol ba btab nas slob dpon la gus 'dud dung ba byas pas /
slob dpon gyi thugs ka nas 'od zer 'phros khyed rang la phog rnam smin gdos bcas kyi phung pos mtshon ma dag pa'i snang ba thams cad stong pa nyid du sbyangs par bsam zhing /
A+o~M swa b+hA wa sogs kyis stong pa'i ngang las pad+ma dang nyi zla'i steng du khyed rang gi sems nyid hU~M mthing nag yongs su gyur pa las /
gsang bdag rdo rje gtum po mthing nag sogs nas /
bskal pa'i me phung 'bar ba'i klong na bzhugs pa zhes pa'i bar gyis gsal btab /
gnas gsum byin gyis brlab /
thugs ka'i hU~M las 'od zer 'phros pas mdun bskyed kyi thugs ka dang lcang lo can gyi gnas nas gsang ba'i bdag po phyag na rdo rje'i lha tshogs 'khor dang bcas pa thams cad /
kha char bu yug 'tshubs pa bzhin byon nas khyed rang rnams la sib sib thim pa'i mos pa mdzod /
ces snying po'i mthar A be sha ya a AHzhes btags pa bzla zhing spos rol bya /
de nyid brtan par bya ba'i phyir bum pa spyi bor bzhag la /
hU~M:
ma rig nyon mongs dag bya'i phyir :
bkra shis bum pa gzhal yas khang :
gsang bdag yi dam lha yi mchog :
da lta khyod la dbang bskur bas :
nyon mongs rnam dag ye shes sku :
snang la rang bzhin ma grub pa :
gsang bdag sku ru khyod gyur nas :
gdug pa can rnams thul bar shog :
A+o~M badzra pA Ni a b+hi Shiny+tsa A+o~M:
zhes dbang bskur pas sku'i dbang thob /
lus kyi nad gdon sdig sgrib sbyangs /
lus lha sgom pa la dbang /
gsang ba'i bdag po'i sku dang dbyer med du gyur par mos /
de nas slob dpon dang mdun bskyed khyed rang bcas pa'i thugs kar nyi ma la gnas pa'i hU~M mthing nag re re /
mdun bskyed kyi hU~M la sngags kyi phreng bas bskor ba gsal btab /
slob dpon la gus 'dud byas pas slob dpon gyi thugs ka nas 'od zer 'phros /
mdun bskyed kyi thugs rgyud bskul thugs ka'i sngags phreng las sngags phreng gnyis pa zhig mched zhal nas thon /
khyed rang gi zhal du zhugs snying ga'i hU~M gi mthar 'khod par mos nas sngags kyi rjes zlos lan gsum bya /
yang slob dpon gyi thugs ka'i 'od zer gyis mdun bskyed dang sangs rgyas byang sems thams cad kyi thugs ka nas so so'i gsung rig sngags thams cad gsang ba'i bdag po'i sngags kyi yig 'bru'i rnam par byon /
khyed rang gi snying ga'i sngags 'khor la thim par mos nas /
sngags mthar wA ka a d+hi tiSh+Tha A:
zhes bzla /
des gsung gi dbang thob /
ngag gi nad gdon sdig sgrib sbyangs /
ngag sngags bzla ba la dbang /
gsang ba'i bdag po'i gsung dang dbyer med du gyur par mos /
de nas yang slob dpon la mos gus byas pas /
slob dpon gyi thugs ka'i 'od zer gyis mdun bskyed dang phyogs bcu'i sangs rgyas byang sems thams cad kyi thugs ka nas thugs gnyis su med pa'i ye shes phyag mtshan gyi rnam par spyan drangs /
snying ga'i hU~M la thim par mos su bcug nas rol mo dang bcas pas sngags mthar tsit+ta a d+hi tiSh+Tha hU~M:
zhes brjod /
des thugs kyi dbang thob /
yid kyi nad gdon sdig sgrib dag
/yid chos nyid sgom pa la dbang /
gsang ba'i bdag po'i thugs dang dbyer med du gyur par bsam mo //
rgyas par byed na 'og tu bshad pa'i gtor dbang skabs 'dir sbyar nas yon tan phrin las kyi byin rlabs su tha snyad sbyar na yang don la gnas shing /
gang ltar na yang /
mthar slob ma gsang bdag gi ngo bor gyur pa de la mnga' gsol gyi mchod bstod dang /
brtan bzhugs bkra shis brjod pa rnams bya'o //
rjes dam tshig khas blang ba dang /
maN+Dal sogs slob ma'i bya ba dang /
mdun bskyed kyi rjes chog rnams spyi dang 'dra'o ///
/
@/
nang sgrub kyi las mtha' gtor dbang zur du bskur na /
stegs bu la maN+Dal gong ltar bris pa'am tshom bu lnga bkod pas kyang rung /
der many+dzil dpal gtor sku rten dang dar mthing gi gdugs can bkod /
de'i mtha' dma' ba'i sar mgron bzhi'i gtor ma dang /
sman raka mchod pa dang bcas pa sogs nyer mkho'i yo byad rnams tshogs par byas /
skyabs sems nas gzung bdag bskyed bzlas pa'i bar sngon du 'gro bas /
sri zhu'i yul sogs mgron bzhi la bshams pa'i gtor ma rnams byin gyis brlabs pas so sor mchod pa'i mthar /
gtor ma bzhi pa lan chags kyi mgron gyis mtshon te gnod byed la bsngos nas phyir bskrad /
dbang gtor swa b+hA wa'i sngags kyis sbyang /
stong pa'i ngang las gtor snod b+h+rU~M las gzhal yas khang gi nang du gtor ma'i ngo bo pad+ma nyi zla'i steng du hU~M yig mthing nag yongs su gyur pa las gsang bdag rdo rje gtum po zhes sogs nas /
dam tshig pa dang gnyis su med par bsam pa'i bar bum chog tu bshad pa bzhin la /
bdag mdun gyi thugs kar nyi ma la gnas pa'i rdo rje'i lte bar hU~M yig sngon po sngags kyi phreng bas g.yas su bskor ba /
bdag gi thugs ka nas sngags kyi 'od zer spros /
gtor ma'i lha'i thugs rgyud bskul /
de'i thugs ka nas 'od zer 'phros sangs rgyas thams cad mchod phrin las bzhi'i sgo nas 'gro ba'i don byas /
'od zer tshur 'dus gtor ma'i lha'i thugs kar thim par bsam nas /
A+o~M badzra tsaN+Da ma hA ro Sha Na hU~M phaT:
ga ru DaHtsa le tsa le hU~M phaT:
ces ci nus su bzlas nas /
gtor ma'i lha la chu gnyis sman raka gtor ma bcas pas mchod cing bstod pa bum chog skabs ltar bya'o //
mgron bzhi'i gtor 'bul 'dir byas na 'jug pa bde bar mngon yang rtsa ba'i sa khongs bzhin gong du smros pa'o //
slob ma'i bya ba ni /
maN+Dal gsol btab tshogs gsog sdom gzung gi rjes su slob ma lhar bskyed ye shes pa spyan drangs nas bstims pa'i mthar /
gtor ma 'di nyid bcom ldan 'das gsang ba'i bdag po phyag na rdo rje dngos su mos pa la /
mos gus dung ba byas pas khyed rang rnams kyi spyi bor byon /
'gal rkyen bar chad thams cad bsal /
mthun rkyen thams cad yid bzhin du bstsal nas rgyud byin gyis brlabs pa yin snyam pa gyis zhes brda sbyar te gtor ma spyi bor bzhag la /
hU~M:
dus gsum sangs rgyas thams cad kyi :
sku gsung thugs kyis byin brlab cing :
dngos grub rnam gnyis 'byung 'gyur ba'i :
gtor ma'i dbang bskur sbyin par bya :
zhes dang bka' bsgo sngags rnams drag tu brjod pa'i mthar gtor ma'i lha 'od du zhu khyed rang rnams la thim pas gsang bdag dngos su gyur cing gtor zan dum gcig 'chi med kyi bdud rtsir mos pa zar 'jug
/dgos don dang 'brel na srung ba'i don du 'jog pa'ang bshad /
slob ma dang cho ga'i rjes chog rnams kyang snga ma bzhin shes par bya'o //
rgyal kun rnam 'a~Xgyur zag me~Xd thugs //
ye shes rdo~X rje~X'i rang gzugs lhar //
yongs shar dregs 'dul nang sgrub kyi //
las tshogs snying po'i bcud du dril //
gsang bdag dregs 'dul nang sgrub dang rjes 'brel bum pa dang gtor ma la brten pa'i las tshogs dbang bskur gyi cho ga snying por dril te brjod pa'i le'u tshan no ///
/
