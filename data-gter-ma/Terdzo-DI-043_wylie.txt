@#:
zhi khro na rag dong sprugs rnal 'byor gyi spyi khrus 'gyod tshangs kyi cho ga dri med bshags rgyud ces bya ba bzhugs so :
bcom ldan 'das dpal kun tu bzang po la phya 'tshal lo :
rdo rje pad+ma 'byung gnas ngas :
skyo ngal med pa'i mtsho rgyal la :
na rag gnas kyang dong sprugs pa'i :
nyung 'dus man ngag zab mo 'di :
rgyun gyi yi dam nar ma 'o :
'di yi phan yon bstan pa ni :
rgyal ba dgongs pa 'dus pa yi :
klong chen rgyud nas 'di skad gsungs :
sgyu 'phrul rgyal ba zhi khro yi :
dkyil 'khor lha tshogs de dag gi :
mtshan rnams lan gcig brjod byed na :
mtshams med lnga yi sdig pa byang :
dam tshig nyams chag sor chud nas :
na rag gnas kyang dong nas sprugs :
mchog dang thun mong dngos grub thob :
tshe 'dir bde legs phun sum tshogs :
tshe 'das sku gdung ring bsrel 'byung :
phyi ma rig 'dzin zhing du 'gro :
de skad klong bshags rgyud nas gsungs :
de phyir sngags kyi sgor zhugs nas :
rgyal ba zhi khro'i lha tshogs la :
nyams chag bskang phyir phyag 'tshal zhing :
e ma ho :
chos dbyings rab 'byams rgyal ba'i dkyil 'khor 'dir :
phyogs bcu dus bzhi rgyal ba sras dang bcas :
thugs rjes 'gro ba'i don du gshegs su gsol :
rin chen pad+ma nyi zla'i gdan la bzhugs :
kun bzang chod pa'i sprin gyis mchod par bgyi :
a la la ho :
don dam chos dbyings yum gyi b+ha ga'i klong :
mkha' dbyings yangs pa'i dkyil 'khor chen po na :
bzhugs pa'i phyogs bcu dus gsum bde bar gshegs :
rgyal ba rgya mtsho'i tshogs la phyag 'tshal lo :
a la la ho :
zhi ba lhun gyis grub pa'i dkyil 'khor nas :
gsal 'tsher lhun sdug gzi brjid rab tu 'phro :
mnyen lcug 'khril ldem zhi ba'i tshul dgu ldan :
sangs rgyas bzhi bcu gnyis la phyag 'tshal lo :
a la la ho :
chos rnams rnam dag ye nas lhun grub cing :
bya ba byed dang yid chos rnam par dag :
chos dbyings ye shes mchog la mnga' brnyes pa :
kun bzang yab yum gnyis la phyag 'tshal lo :
chos sku nam mkha' bzhin du dbyer med kyang :
gzugs sku 'ja' tshon bzhin du so sor gsal :
thabs dang shes rab mchog la mnga' brnyes pa :
rigs lnga bde bar gshegs la phyag 'tshal lo :
ngo mtshar pho brang bde bar gshegs pa'i yum :
dus gsum sangs rgyas thams cad skyed mdzad ma :
bde stong zung 'jug yab kyi sku la 'khril :
rigs kyi yum mchog rnams la phyag 'tshal lo :
rnam shes dbang po dag pas thugs dang gsung :
bde bar gshegs pa rnams kyi sras mchog ste :
nyon mongs spyod pa'i rkyen dang bral ba yi :
sems dpa' chen po brgyad la phyag 'tshal lo :
sgeg mo phreng thogs rin chen glu gar bcas :
bdug spos me tog snang gsal dri chab ma :
rgyal ba'i dkyil 'khor mchod pas mnyes mdzad ma :
mchod pa'i lha mo brgyad la phyag 'tshal lo :
drag shul thabs kyis 'gro ba 'dul mdzad cing :
bdud kyi dpung dang bgegs tshogs rnam par 'joms :
tshad med bzhi ldan sgo bzhi thub par srung :
ta krita sgo ba bzhi la phyag 'tshal lo :
rtag chad lta 'byin gsang ba yum gyi ngang :
mi mthun phyogs 'joms rab 'jigs khro mo'i tshul :
lcags kyu zhags pa lcags sgrog dril 'khrol ma :
ye shes sgo ma bzhi la phyag 'tshal lo :
steng 'og phyogs bzhi 'jig rten 'dul ba'i gtso :
nyon mongs drug 'joms rgyud drug dag par sbyong :
'gro drug 'dren phyir sprul pa'i skur ston pa :
bcom ldan thub pa drug la phyag 'tshal lo :
a la la ho :
sgyu 'phrul zhi ba'i lha tshogs 'di dag gi :
mtshan ni lan gcig brjod byed cing :
gang gis gus pas phyag 'tshal na :
nyams chag bskangs nas dngos grub thob :
de phyir gus pas phyag 'tshal lo :
a la la ho :
khro bo rmad du byung ba'i dkyil 'khor nas :
sgeg pa dpa' ba 'jigs su rung ba dang :
rgod dang gshe la khro bar bstan pa dang :
snying rje rngams dang zhi bar skur ston pa :
'bar ba lnga bcu brgyad la phyag 'tshal lo :
a la la ho :
chos sku skye med ngang las ma g.yos kyang :
gzugs sku 'jigs pa'i cha lugs skur ston pa :
gdug pa 'dul mdzad khro chen 'bar ba'i sku :
dpal chen he ru ka la phyag 'tshal lo :
khro rgyal dbang phyug sku la 'khril mdzad cing :
dgyes pa skyed phyir dung khrag yab la stob :
khro mo mi bzad 'bar ba'i sprin 'phro ma :
kro ti shwa rI yum la phyag 'tshal lo :
thugs rje thabs mkhas ma rungs 'dul mdzad cing :
ye shes mtshon chas nyon mongs ma lus 'joms :
srid gsum bla med dbyings su sgrol mdzad pa :
rigs bzhi khrag 'thung tshogs la phyag 'tshal lo :
khrag 'thung so so'i yab kyi sku la 'khril :
khro mo'i gzugs kyis log lta zil gyis gnon :
'gro rnams thugs rjes 'dren phyir mdzad pa'i yum :
rigs bzhi khro mo yum la phyag 'tshal lo :
bskal pa me ltar 'bar ba'i klong dkyil nas :
sgeg mo la sogs 'bar ba'i nyams ldan zhing :
ye shes sku mchog 'jigs byed slas su bzhugs :
ko'u rI khro mo brgyad la phyag 'tshal lo :
nam mkha'i lus can gar yang thogs pa med :
'dod dgur sgyur ba'i gzugs can 'phrul mo che :
ma sring byams pa'i tshul du grogs mdzad ma :
sing ha phra men brgyad la phyag 'tshal lo :
rdo rje gdong mo pho nya mgyogs ma bzhi :
'gugs dang 'ching sdom myos pa'i las kun mdzad :
shar lho nub byang sgo bzhi thub par bsrung :
sgo srung khro mo bzhi la phyag 'tshal lo :
dpal gyi 'khor tshogs badzra A ral+li :
mkha' 'gro shugs 'gro ma tshogs dbang phyug ma :
srin mo'i cha lugs 'jigs pa'i mgo brnyan can :
rnal 'byor nyi shu brgyad la phyag 'tshal lo :
phyogs bcu dregs pa bsnol ba'i gdan steng du :
ye shes bskal pa me ltar 'bar ba'i klong :
mi dge tshar gcod dge bcu don du bskul :
phyogs bcu'i khro rgyal rnams la phyag 'tshal lo :
a la la ho :
sgyu 'phrul zhi khro'i lha tshogs 'di dag gi :
mtshan ni lan gcig brjod byed cing :
gang gis gus pas phyag 'tshal na :
nyams chag bskangs nas dngos grub thob :
de phyir gus pas phyag 'tshal lo :
a la la ho :
dus gsum sangs rgyas yon tan kun rdzogs shing :
gdul bya ma lus smin cing grol mdzad pa :
bla ma rigs 'dzin tshogs la phyag 'tshal lo :
skye med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
dus gsum rgyal ba kun gyi bsgrub pa'i gnas :
tshogs gnyis rdzogs shing yon tan mthar phyin pa :
sku dang ye shes tshogs la phyag 'tshal lo :
'byung ba lnga las skur bzhengs pa :
rtag pa'i rgyal mo lnga la phyag 'tshal lo :
rang bzhin dbyings las grub pa mo :
dbyings phyug lha mo lnga la phyag 'tshal lo :
rgyu 'bras byang chub sems dpa'i sprul pa ste :
mkha' 'gro sum cu gnyis la phyag 'tshal lo :
ga Na pa ti'i sprul pa ste :
ging pho rnams la phyag 'tshal lo :
lha mo dpal mo'i sprul pa ste :
ging mo rnams la phyag 'tshal lo :
'jig rten khams la mnga' mdzad ma :
'jigs byed dpal 'bar ral pa can :
'dod pa'i ro la chags pa mo :
ma mo mkha' 'gro'i tshogs la phyag 'tshal lo :
legs nyes stangs 'dzin dam tshig rjes gcod cing :
bka' bzhin rjes su bsgrub pa'i grogs mdzad ma :
dam can rgya mtsho'i tshogs la phyag 'tshal lo :
a la la ho :

bcom ldan 'das dpal ldan rdo rje sems dpa' la phyag 'tshal lo :
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me :
tsit+taM shre yAMHku ru hU~M:
ha ha ha ha ho :
b+ha ga wAna?:
sarba ta thA ga ta badzra mA me muny+tsa :
badzrI b+ha wa ma hA sa ma ya satwa A:

dus gsum bde gshegs thams cad kyi :
yang snying yi ge brgya pa 'di :
bdun nam nyi shu rtsa gcig gam :
brgya dang rtsa brgyad brjod gyur na :
mtshams med lnga yi sdig pa byang :
nyams chag kun kyang byang gyur nas :
dus gsum sangs rgyas thams cad kyis :
sras kyi dam par dgongs par 'gyur :

ho :
rgyal ba rgya mtsho'i tshogs rnams dgongs :
rgyal ba'i bka' dang bla ma'i lung :
ji bzhin ma spyad lung dang 'gal :
gsang sngags dam tshig nyams chag rnams :
gnong zhing 'gyod pa'i sems kyis ni :
mi 'chab mi sbed mthol lo bshags :
bla ma rdo rje slob dpon dang :
mched dang lcam dral la sogs pa :
khams gsum sems can thams cad la :
mtshams med lnga dang nye ba lnga :
lci ba bzhi dang log pa brgyad :
mi dge bcu yi las bgyis rnams :
gnong zhing 'gyod pa'i sems kyis bshags par bgyi :
gsang sngags phyi nang dkyil 'khor du :
rdo rje slob dpon mched lcam la :
ma gus nyes par byas la sogs :
sku yi dam tshig nyams chag rnams :
gnong zhing 'gyod pa'i sems kyis bshags par bgyi :
bskyed rdzogs bzlas sgom bar chod cing :
tshogs dang gtor ma chag la sogs :
gsung gi dam tshig nyams chag rnams :
gnong zhing 'gyod pa'i sems kyis bshags par bgyi :
nyams dang ma smin sems can la :
gsang ba bsgrags pa la sogs pa :
thugs kyi dam tshig nyams chag rnams :
gnong zhing 'gyod pa'i sems kyis bshags par bgyi :
spyad bya lnga dang mi spang lnga :
blang bya lnga dang bsgrub bya lnga :
shes par bya ba lnga la sogs :
yan lag dam tshig nyams chag rnams :
gnong zhing 'gyod pa'i sems kyi bshags par bgyi :
nya stong tshes brgyad la sogs dus kyi mchod pa chag :
bsnyen sgrub ting 'dzin ma gsal lta ba log :
phud dang gtsang sbra ma mchis 'bags btsog shor :
le lo ser sna'i dbang du gyur pa rnams :
gnong zhing 'gyod pa'i sems kyis bshags par bgyi :
'di nas bzung ste byang chub mchis kyi bar :
sdig pa mi dge'i las su gyur pa kun :
lus dang srog la bab kyang mi bgyid pa'i :
rgyal ba khyed kyi spyan sngar dam 'cha' 'o :
khyed kyi thugs rjes btang snyoms ma mdzad par :
byams brtse ldan pas bu bzhin bskyang du gsol :
de ltar mthol zhing bshags pa yis :
bdag cag gsang sngags sgor zhugs rnams :
rtsa ba yan lag dam tshig gi :
nyams chag thams cad bskang gyur cig :
mchog dang thun mong la sogs te :
dngos grub thams cad thob gyur cig :
ta na ga Na'i lta spyod dbang :
sems kyi rtogs pa thob gyur cig :
de lta bu yi 'gyod tshangs kyis :
bdag dang 'gro drug sems can rnams :
lus ngag yid gsum sgrib byang zhing :
na rag gnas kyang dong sprugs nas :
'gro drug gnas nas thar gyur cig :
lam lnga sa bcu'i rim pa rnams :
skad cig nyid la bgrod gyur cig :
rig 'dzin rgyal ba'i zhing du grags :
sangs rgyas sku gsum thob par shog :
de las byung ba'i dge ba yis :
gsang sngags rdo rje theg pa rnams :
bka' btsan byin che dar gyur cig :
kun kyang sangs rgyas thob par shog :
gsang sngags 'di bsgrags rgyal khams su :
mi nad phyugs nad zhi gyur cig :
mi dang lo phyugs legs gyur cig :
dge 'dun dge bcu spyod gyur cig :
ye d+harmA he tu pra b+ha bAHhe tun+te ShAn+ta thA ga te h+ya ba dat+ta /
te ShAny+tsa yo ni ro d+ha /
e waM bA dI ma hA shra ma Na :
oM su pra tiSh+Tha badzrA ye swA hA:
zhes gsungs so :
rnal 'byor gyi spyi khrus :
na rag dong sprugs 'gyod tshangs kyi rgyal po :
slob dpon pad+mas jo mo mtsho rgyal la thugs dam nar mar gdams pa'o :
gsang sngags 'di lan gcig brjod pa tsam gyis kyang mtshams med pa lnga yang dung phyis pa ltar 'gyur zhes dgongs 'dus klong chen rgyud nas gsungs so :
de bas 'di la yi dam byed pa gal che :
sprul sku nyang gi gter ma'o :
sa ma ya :
rgya rgya rgya :
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
