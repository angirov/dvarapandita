:sprul pa'i lo chen bai ro tsa na'i rnam thar pad+ma'i dga' tshal zhes bya ba bzhugs so :
e ma ho :
phyogs dus bde gshegs rgyal ba sras dang bcas :
ston pa phun tshogs mnyam med shAkya'i rgyal :
gnas mchog 'dzam gling rgya gar rdo rje gdan :
nyan thos byang sems 'khor dang dam pa'i chos :
dus bzang phun sum tshogs pa rnam lnga la :
mi phyed gus pas snying nas 'dud par bgyi :
rdzogs chen bstan pa'i mnga' bdag shrI seng :
snang srid zil gnon 'chi med pad+ma 'byung :
mkhas grub kun gyi gtsug rgyan bi ma la :
sdom brtson sde snod 'dzin pa zhi ba 'tsho :gangs can bstan pa'i rtsa lag khri srong rje :
bka' drin zla med rnams la phyag 'tshal lo :
chu mo lug lo ston zla 'bring po yi :
yar ngo'i tshes bcu dus mchod chen po ru :
bai ro bdag dang g.yu sgra snying po dang :
mdo gzher nag po mi pham mgon po ste :
khams kyi skal ldan 'bangs gsum gtsos byas pa'i :
las can 'dus pa brgya phrag mang por bcas :
sprin bzhin 'dus nas bai ro'i zhabs spyir blangs :
de nas chos rgyal mdog zher nag po yis :
lo chen mkhas pa bai ro tsa na la :
sku la mdzes pa zhal du bda' ba drangs :
gser g.yu rin chen maN+Dal phul byas nas :
'dren pa'i skyes bu slob dpon bai ro lags :
bdag ni sngon sbyang las 'phro bsod nams bsags :
dus gsum mkhyen pa slob dpon nyid dang mjal :
yang dag gsang sngags 'bras bu'i chos dang 'phrad :
shi yang 'gyod pa med pa'i lha chos 'grub :
bka' drin rmad byung thugs rje'i gter chen gyi :
mdzad tshul rnam thar snying po gsung bar zhu :
de la bai ro tsa nas bka' bstsal ba :
rje yi gtsor byas skal ldan 'bangs gsum nyon :
nga yi rnam thar bsam gyis mi khyab kyang :
'di ru bsdus par bshad kyis yid la chongs :
sngon tshe rgya gar 'phags pa'i lha yul du :
shAkya thub pa'i nye gnas kun dga' bo :
rnam snang sprul pa dgra bcom mchog chen nye :
de nyid mi gnas myang 'das bai ro nga :
bod yul mun pa'i gling ljongs 'di nyid du :
yang dag chos kyi sgron me sbar ba'i phyir :
'jig rten 'di ru sprul tshul bstan pa ni :
'khor 'das mnyam brdal 'od gsal chos sku'i klong :
gdod nas rtag brtan ye shes mngon gyur kyang :
gang 'dul sprul pas 'gro ba 'dren pa'i phyir :
dal ba brgyad ldan mi yi lus su sprul :
de nas rim bzhin lo brgyad tshun chad du :
phun sum tshogs pa'i 'byor pa bcu yang thob :
nga rgyal can rigs rgyal por ma skyes shing :
pha ni rigs bzang pa gor he 'dod dang :
ma ni bran ka gza' sgron skyid gnyis la :
glang lo dbyar zla ra ba'i tshes bcu'i dus :
phur bu dar ba rgyu skar rgyal gyi nyin :
nyi shar 'brug gi dus tshod shar ba'i tshe :
gnam la 'ja' sprin me tog char pa babs :
sa gzhi g.yo zhing bar snang 'brug kyang ldir :
yul mi thams cad ngo mtshar ha las nas :
thams cad 'dus nas ci yin bgros gleng byed :
yul der drang srong legs pa'i blo gros zhes :
rang byung bden mthong grub thob zhig bzhugs par :
gang yin de la drir 'gro gros 'chams nas :
bi ra na dang tshe dbang nam mkha' dang :
bsod nams 'od zer zla ba bzang po bzhi :
rkang mgyogs brdzangs nas lus bkol phyin pa dang :
nub kyi phyogs nas 'od lnga'i 'ja' sprin zhig :
pa gor he 'dod pho brang steng du zug :
rtse mo yar gyis spar yang nub phyogs song :
tha ma shar gyi phyogs su zug par gyur :
de tshe yul mi thams cad gros 'chams nas :
pa gor he 'dod pho brang nang du song :
bran gza' me tog dpal gyi sgron ma la :
rnam snang sprul pa bai ro nga nyid 'khrungs :
gzhan las khyad 'phags bzang po'i mtshan rnams rdzogs :
skyes ma thag tu skad kyang 'di skad 'don :
na mo bud+d+ha d+harma sang+g+ha ya :
sangs rgyas chos dang dge 'dun gsum la 'dud :
'gro don byang chub spyod pa bdag gis spyad :
mun gling chos kyi sgron me sbar bar shog :
de skad brjod pa 'dus pa kun gyis thos :
yid la 'chang zhing ngag tu zlo bar byed :
de dus lha dang lha mo mang po yis :
rol mo'i sgra thos bdud rtsi'i khrus gsol tshul :
dri bzang dang ldan bsil 'jam char yang bab :
dbu skra mthon mthing zhal la tshems 'khor zhing :
zhi 'dzum spyan dkyus ring zhing shangs dbyibs mtho :
shin tu mdzes pa lha yi bu dang 'dra :
gzhan gyis mthong ba tsam gyis dad mos skye :
thams cad dga' bas yid smon byed pa la :
rkang mgyogs bzhi yang gnas der slebs nas su :
'dus pa kun la brtse bas 'di skad zer :
nged bzhis drang srong legs pa'i blo gros la :
ltas 'di ji yin legs par dris pa la :
drang srong bden pa'i tshig ni legs par gsungs :
'di 'dra'i ltas bzang sngar yang byung ma myong :
da yang 'byung min 'di yi gnad don ni :
ngas kyang mi shes lha la 'dri dgos gsung :
thugs dam mnyam bzhag thal mo sa la brdab :
bden pa'i tshig brjod sa yang rab tu g.yos :
drang srong mdun du lha mo brtan ma byung :
de 'dra bden pa'i tshig brjod ci nyes zer :
drang srong zhal nas lha mo brtan ma lags :
sngar byung ma myong ltas bzang 'di 'dra ba :
'di nyid ma shes bdag gis dmod pa bor :
khyod kyis 'di don gang yin bshad du gsol :
lho mo na re drang srong chen po lags :
steng phyogs 'og min stug po bkod zhing nas :
rnam snang sprul pa mi yi gzugs su grub :
shAka thub nye gnas kun dga' tshe 'phos pa :
da lta pa gor he 'dod sras su 'khrungs :
nam mkha' 'ja' sprin mang pos khengs pa ni :
bde gshegs rgyal kun sras su byin brlabs brda':
sna tshogs bkra ba'i me tog char pa ni :
lha rnams kun gyis mnga' gsol byas pa'i brda':
nub kyi phyogs nas 'od lnga'i 'ja' sprin 'phro :
pa gor he 'dod khang steng zug pa ni :
sprul pa'i sku mchog 'di yi bdag po zhig :
nub phyogs bod kyi yul nas 'ong ba'i brda':
slar yang 'ja' rtse bod phyogs zug pa ni :
gnas 'dir mi bzhugs gzhan du gshegs pa'i brda':
tha ma 'ja' rtse dkar po shar du zug :
gdul bya'i zhing mchog shar phyogs tsha ba'i rong :
don dam chos kyis dkar por bsgyur ba'i brda':
a la la ho sangs rgyas mi yul byon :
sid+d+hi pha la chos kyi mchog chen byon :
sad+g+ha dz+nyA na 'phags pa'i dge 'dun byon :
zhes gsung lha mo mi snang bar gyur to :
de nas drang srong legs pa'i blo gros kyis :
khyed rnams myur song 'dus pa rnams la shod :
de skad gsungs nas nged bzhi 'ong yin smras :
yul mi kun dga' rang rang khyim du song :
nor rdzas mang blang yab yum sras gsum mchod :
lo brgyad bar du gnas der bzhugs par gyur :
bai ro'i rnam thar pad+ma'i dga' tshal las :
bai ro tsa na sku 'khrungs pa'i le'u ste dang po'o :
:de nas bu de gzhan dang mi 'dra ba'i :
lo skyed zla ba zhag sogs log por skye :
kun dang mi mnyam gzhan las cher lhag pas :
yul mi thams cad ngo mtshar mchog tu gyur :
de nas lo gsum lon pa yos kyi lor :
drang srong legs pa'i blo gros mdun du gtugs :
rang rgyal bden pa mthong ba'i chos rnams gsungs :
phyogs tsam bshad pas don rnams khong du chud :
ming yang gan jag thang ta zhes su grags :
re zhig dus na me tog 'thu ru phyin :
gnyid du song ba'i rmi lam dag tu ni :
lha yi bu mo mdzes ma gnyis 'ong nas :
bdud rtsi'i khrus byas bza' btung sna dgu drangs :
khyod ni 'di nas dpag tshad gcig song dang :
rdo dkar pha bong rin chen spungs 'dra'i sar :
mkha' 'gro 'du ba'i gsang phug chen mo yod :
de ru song dang bdag po sleb 'ong zer :
gnyid sad tsa na rmi lam dran pas zin :
lus kun bde bas khengs shing lto 'grang 'dug :
de ltar yod dam med snyam phyin pa dang :
shar lho'i mtshams nas 'ja' sprin dkar po zhig :
dal bar rgyu zhing nye ba'i sa der zug :
de ru phyin pas rmi lam ltar du 'dug :
nang du song bas mi rgan zhig 'dug nas :
nga yi bu byung zer zhing thal mo rdeb :
gan jag bred bsngangs rab tu 'jigs skrag nas :
khyod kyi bu min nga ni pha yi bu :
'di ru mi 'dug nga ni 'gro dgos smras :
rgan po'i lag g.yon gan jag thang ta 'jus :
tri ra ma hU~M tri ra ma hU~M zer :
g.yas pas ral gri rnon po dbal can zhig :
byis pa'i snying gi gnas su gzir nas su :
A ba ra Na pra be sha ya phaT:
dz+nyA na pradz+nyA A be sha ya ho :
de skad zer zhing 'od zhu skad cig gis :
'jam dpal dbyangs kyi sku ru lam mer gsal :
de nas sngar gyi lha yi bu mo gnyis :
shin tu dga' nas bu la 'di skad zer :
gan jag thang ta 'di ni 'jam dpal ste :
gus pas phyag 'tshol da lta dbang zhus zer :
nga yis phyag 'tshal dbang zhu mi shes smras :
des na bslab chog 'di bzhin gyis shig zer :
de nas lha yi bu mos dbang zhus nas :
de bzhin byas pas dbang zhu shes 'dug zer :
'jam dpal sku gsung thugs kyi sa bon las :
'od zer dkar dmar mthing gsum 'phros nas su :
gan jag thang ta'i dbang po'i sgo gsum thim :
sku ni mi snang 'od kyi rnam par bsdus :
sems dang 'dres nas shes rig sa ler bkra :
dran pa so zin ci yang mi snang 'dug :
'jig rten chos kun phyogs tsam bstan pas shes :
sngar las lhag pa'i shes rab mchog tu gyur :
khyim du phyin nas pha ma rnams la smras :
ngo mtshar ltas yin su la ma bshad zer :
bai ro'i rnam thar pad+ma'i dga' tshal las :
'jam dpal gyis rjes su bzung zhing rig pa'i rtsal dbang bskur ba'i le'u ste gnyis pa'o :de nas lo lnga lon pa'i dus kyi tshe :
pa gor yab sras yul lha gso ru phyin :
lam du ar rgod zhes bya'i tshong pa yis :
sha chang longs spyod bza' btung cher gsos nas :
khyod kyi bu chung gan jag thang ta 'di :
nga la byin dang gang dgos rin ster zhing :
longs spyod btsun mo 'khor g.yog yan chad kun :
nga la bu med khyod kyi bu la gtad :
gzhan nas bu sbyin zer ba mang yod kyang :
khyod kyi bu 'di gzhan las cher lhag pa'i :
lang tsho mdzes shing rig pa rno ldan pas :
nga la sbyin dang khyod rang pha ma gnyis :
sdug bsngal mi 'jug mgon skyob nga yis byed :
de skad byas pas pa gor he 'dod kyis :
'di las bu gzhan yod na los sbyin gyi :
gcig pu 'di las spun zla gang yang med :
phyis nas byung na khyod la 'di 'bul chog :
skabs shig de skad ma gsung zer nas dengs :
de nas phyin pas ljon pa'i tshal zhig na :
me tog sna tshogs bkra ba'i dkyil du phyin :
pa gor he 'dod lha bsang btang phyin nas :
gan jag thang ta mal du sdod pa la :
spe'u zhig gis shing thog sna tshogs btus :
khye'u'i drung du zhim dgu phul nas su :
dga' zhing spro bas brtse yin 'dug pa la :
pha yis mthong bas bu la dad pa skyes :
gzhan zhig yin na spe'u skrag cing bros :
gan jag thang ta la ni brtse zhing byams :
shing thog zhim dgu sna tshogs phul 'dug pas :
'di de gzhan las lhag pa zhig 'dug snyam :
bu yi drung du phyin pas spre 'u bros :
gan jag thang tas shing tog pha la byin :
mang du ma zos khyim du khyer nas su :
lo rgyus gtam bshad bran ka bza' la byin :
ngo mtshar skyes nas bu la bstod pa byas :
re zhig dus na khrom chen 'dus pa'i sar :
gan jag thang ta ltad mo blta ru phyin :
lam du ri bong zhig brgyal 'dug pa la :
sor rde'u zhig 'phang de ru shi ba dang :
bran ka bza' sgron skyid kyis mthong nas su :
bu khyod chung nas da lta'i bar dag tu :
gzhan la gnod med kun dang mthun pa la :
da res nyes med sems can 'di bsad pas :
shin tu nyes che khyim du ma 'ong zer :
de la gan jag thang tas bsam pa la :
a ma bden te ngas kyang bsad ma dran :
phod btsugs min kyang las kyi dbang gis shi :
ji ltar bya snyam shin tu skrag nas su :
ma khyod de skad ma zer bu la nyon :
bdag gis do brdo phod btsugs byas pa min :
sor rde'u chung ngus ri bong shi min kyang :
las dbang btsan pas srog gcod nga yis byas :
gan jag thang tas gsod sems ma skyes nas :
sngon gyi las 'phros ri bong shi yin na :
da lta shi ba skad cig sos par shog :
de ltar smon lam drag po btab pa yis :
ri bong gson por gyur nas ri la song :
ma de dga' zhing khrom 'tshogs ha las nas :
gan jag thang ta bstod cing smon par byed :
bai ro'i rnam thar pad+ma'i dga' tshal las :
rdzu 'phrul bstan pa'i le'u ste gsum pa'o :
:de nas lo brgyad lon pa'i dus kyi tshe :
yul mi'i byis pa mang po kun tshogs nas :
'od ma las byas shing mda' shing gzhu thogs :
sa rdo'i tho brtsegs mda' 'phen 'gran pa la :
gan jag thang ta kun las khyad du 'phags :
re zhig lon par byed pa'i chas bsdus nas :
pa gor he 'dod bran ka gza' sgron gnyis :
khrom mang 'du sar tshong dus phyin pa dang :
nyi dros tsa na khri srong lde'u btsan nyid :
dpon g.yog mang bcas gnas der lhags pa dang :
gan jag thang ta bos nas drung du phyin :
rgyal pos gtam smras byis pa chung ngu khyod :
'dug gnas gang yin pha ma ji skad yin :
khyod ming ji yin legs par shod dang gsungs :
khye'us bden tshig rgyal po nyid la smras :
nga yi pha ni pa gor he 'dod yin :
ma ni bran ka bza' sgron skyid ces zer :
nga la gan jag thang ta zer ba yin :
gnas khang 'di yin zer nas sgo mo ston :
de la rgyal po ngo mtshar skyes nas su :
zas sna khyad 'phags bdun gyi skyems bzang drangs :
blon 'khor rnams la rje yis 'di skad gsungs :
o rgyan slob dpon pad+ma 'byung gnas kyis :
lo tsAr lung bstan bu de 'di yin 'dug :
sba mi khri bzher 'di la gtam dris gsungs :
de nas blon pos byis pa chung ngu khyod :
pha ma yod dam gar song smras pa dang :
nga yi pha ni tshong dus sha nyor song :
ma ni til mar nyo ru song ba yin :
zhag gsum tshun chad lo gsar byed dgos zer :
rgyal pos bu khyod 'di ru ci la sdod :
nga yi phyi la 'gro dgos chos shig smras :
pha ma gnyis ka'i bka' yis gnang thob nas :
khyod kyi rta mjug bskyon dang 'gro chog zer :
dam chos sgra sgyur lo tsA shes sam dris :
da lta mi shes bslab na shes yong zer :
thag ring lam du khyod 'gro e nus dris :
pha mas gnang na gar yang 'gro nus zer :
rgyal po dgyes nas rten 'brel legs 'grigs 'dug :
bu 'di da lta sngon la khrid song dang :
nga yis gtam bshad rin sbyin 'ong gi gsung :
gan jag thang tas rje la lan btab pa :
pha mar ma dris sngon la 'gro mi phod :
'then dang da lta sleb nas 'ong gi zer :
rgyal pos bden gsungs yun cig bzhugs pa la :
pa gor he 'dod sha dang chang khur nas :
bran bza' sgron skyid til mar khur nas byung :
rgyal po'i zhal nas khye 'u chung khyod kyi :
pha ma gnyis ka 'di de red dam smras :
de ka red zer rgyal po dgyes nas su :
pa gor he 'dod 'di ru shog dang gsung :
dga' zhing drung du phyin nas zhabs spyir blang :
rje nyid 'dir byon zhabs don ci bdog zhus :
rje yi zhal nas pa gor he 'dod lags :
nga la 'dir 'ong ci'ang don gzhan med :
khyod kyi bu chung gan jag thang ta 'di :
rgya gar yul du dam chos mang bzhugs pas :
bod du bsgyur phyir nga nyid slong du 'ong :
rig 'dzin slob dpon pad+ma 'byung gnas kyis :
khyod kyi bu 'di min pas mi 'ong gsungs :
rgyal ba'i bka' gnang 'phags pa'i lung gis grub :
nga la sbyin dang ci dgos rin ster gsung :
pa gor he 'dod shin tu 'jigs skrag nas :
chos rgyal chen po de skad gsung mi 'tshal :
pha ma gnyis la snying brtse gcig pu 'di :
yul phyogs gzhan gtong su yi snying la phod :
byis pa lo brgyad las ni ma lon pa :
rgya gar yul du bgrod par ga la 'gyur :
phal pa'i gtam yang 'di yis bshad mi shes :
dbang po ngan cing shes rab shin tu zhan :
sang kr-i ta yi skad bsgyur ga la shes :
nged cag pha ma gnyis kyang rgas 'khog cing :
bu ni gzhan med blo gtad su la 'cha':
bsad kyang mi 'bul rgyal po'i thugs dgongs lhod :
de skad zhus pas rje yi zhal nas su :
pa gor he 'dod de skad ma zer cig :
khyod kyi bu 'di da lta lo gzhon yang :
na tshod ma dar bar du gtong rgyu min :
dbang po shes rab blo rtsal zhan na yang :
gu ru'i bka' la bslu ba yod mi srid :
lo zla re bzhin shes rab skyed cher 'phel :
pha ma gnyis la snying brtse gzhan med pa :
de ka bden yang skyid sdug ngas shes gsungs :
btsan po'i thabs kyis bu de rta la bskyon :
rkang mgyogs nyi shu'i dkyil bcug sngon la btang :
gser dang dngul gyi dong rtse stong phrag re :
rta brgya drel brgya mdzo brgya 'bri brgya dang :
ja dar gos yug ras yug stong phrag re :
pa gor he 'dod yab yum gnyis la byin :
chos rgyal zhal nas yab yum dbugs dbyung ba :
khyod gnyis mya ngan sdug bsngal ma byed par :
bu yi phyi la nye ba'i sa ru 'gro :
nga yis byams shing brtse bas skyong ngo gsung :
de nas yab yum gnyis kyang rjes su 'brang :
yar klung zo ba thang du bzhag nas su :
gan jag thang ta bsam yas dbu rtser phebs :
bai ro'i rnam thar pad+ma'i dga' tshal las :
bod kyi yul du spyan drangs pa'i le'u ste bzhi pa'o :
:de nas chos rgyal khri srong lde'u btsan gyis :
bsam yas dbu rtse'i bar khang chen mo ru :
gser gyi khri la slob dpon bzhugs gsol mdzad :
dngul gyi khri la mkhan chen bo d+hi bzhugs :
gab rtse sum brtsegs gan jag thang ta bzhugs :
gser dngul g.yu dang bye ru'i maN+Dal phul :
bod du dam chos gsung pa'i zhu ba phul :
slob dpon chen pos 'jam dpal rig gtad gsung :
don rnams gan jag thang ta'i blo la chud :
bo d+hi satwas gso rig gsungs pa dang :
des kyang don rnams ma lus khong du chud :
de nas sgra sgyur bslab pa'i thog mar ni :
'jam dpal rnon po sgyu 'phrul drwa ba'i rgyud :
ye shes snying po sgyu 'phrul gcig pa'i rgyud :
gsang sngags thabs lam mdor bsdus la sogs pa :
bod du sgyur zhing lo tsA shes par gyur :
ming yang bai ro tsa na zhes su grags :
lo bdun bar du bsam yas dbu rtser bzhugs :
khri srong lde'u btsan sras kyi skal ba mdzad :
bai ro'i rnam thar pad+ma'i dga' tshal las :
gan jag thang ta dang mkhan slob chos gsum mjal 'phrad mdzad cing chos bsgyur ba'i le'u ste lnga pa'o :
:de nas mkhan slob chos rgyal rnam gsum po :
bai ro tsa na btsun mo blon 'bangs bcas :
bsam yas has po ri yi rtse mor byon :
dga' ston longs spyod tshogs kyi 'khor lo bskor :
de nas gu ru pad+mas bka' bstsal pa :
rje yi gtsor byas thams cad gson mdzod dang :
rang 'dod lta bu'i chos bshad go mi chod :
mkhan chen nyid dang bdag gis bsgyur pa'i chos :
sgro 'dogs gcod phyir bai ro tsa na dang :
gzhan yang lo tsA shes rnams rgya gar gtang :
mkhan pos legs gsung chos rgyal zhal na re :
nga ni mkhan slob gnyis la rtse gcig 'dun :
sgro 'dogs ma chod dogs pa gang yang med :
bdag gi bu gcig bai ro tsa na yang :
da lta lo gzhon sgra sgyur gcig pu 'di :
rgya gar btang na sa lam chod dka' bas :
re zhig bar du mkhan slob rnam gnyis kyis :
yang dag dam chos zab mo gsung bar zhu :
de la bo d+hi satwas bka' bstsal pa :
chos rgyal chen po legs par bdag la gson :
khyod min gzhan yang 'gro rnams yid ches phyir :
bu 'di rgya gar rdo rje gdan du brdzangs :
mdo sngags gnyis ldan bstan pa bod du bsgyur :
yangs pa'i rgyal khams dam pa'i chos la tshud :
bai ro phyin na lam la bar chad med :
yang zab khyad 'phags dam pa'i chos mang lon :
de skad gsungs pas rgyal po rab dgyes nas :
bai ro tsa na gtsang sngon legs grub sogs :
dpon g.yog bzhi bcas rgya gar yul du chas :
gser phye bre khal lnga bcu rtsa gcig dang :
dngul gyi dong tse stong phrag bdun re bcas :
brdzangs te mkhan slob chos rgyal rnam gsum gyis :
smon lam dang bcas shul lam zhugs par gyur :
lam du bai ro tsa nas bsam pa la :
sngon gyi smon lam mthu zhig yod srid na :
rgya gar yul du phyin kyang lam bgrod 'gyur :
bag chags bzang po sngon du song yin na :
yang dag dam pa'i chos kyang lon par srid :
las dbang btsan po'i shugs shig yod srid na :
rgya gar paN+Di ta dang 'phrad kyang srid :
de sngon shes pa'i chos la bden yod na :
bdag gi bsam pa chos bzhin 'grub par shog :
smon lam btab nas rgya gar yul du song :
bal bod gnyis kyi mtshams su bslebs pa dang :
gro 'deb ja chu btsal bas ma rnyed cing :
sa stong mun rub grong khyer gzhan yang med :
legs grub na re da ni sa mi bgrod :
'di ru nyal dang sang zhogasachu yang rnyed :
de skad zer zhing pad+ma'i tshal du nyal :
bai ro'i zhal nas rgya bod gtam dpe la :
thag ring mgron po'i gros kha ma bstun na :
bya rog 'ug pa byang du thug dang 'dra :
de ltar mi byed ci gsung legs 'dug gsungs :
bai ros gzigs pas mda' rgyang gnyis kyi sar :
me 'bar du ba phyur phyur 'dug pa mthong :
legs grub la sogs grogs po kun gson dang :
'di nas yar la mi ring nye ba'i sar :
me zhig 'bar 'dug ci yin ltos dang gsungs :
g.yog po gnyis kyis blta ru langs 'gro zer :
legs grub na re tshong pa khyu gcig yin :
mtshan 'gros byas na khyi yis gson por za :
skad sgra ma che kha rog nyol sdod zer :
bai ros thugs la gang yin blta dgongs nas :
sgom rten dkrol nas shur shur phyin pa dang :
me ni je chung 'od ni je cher song :
thugs dogs zos nas phyir log snyam pa dang :
legs grub sdod zer ma nyan nga rang 'ong :
da ni mi log rnam rtog 'dre yin la :
'dre 'di sems dang 'dres na bai ro min :
de skad sems la yi ger bris nas su :
chos nyid klong du dar gcig mnyam par bzhag :
de nas bltas pas 'od kyi gong bu zhig :
pad+ma'i tshal kun 'od kyis gang bar mthong :
de ru phyin pas nya mo che gnyis ni :
skam la phyung nas ling ling 'phar gyin 'dug :
bai ros thugs la 'di 'dra'i ngo mtshar ba :
sa phyogs 'di na chu ni mi 'dug pas :
nya mo 'di gnyis yong bar mi srid pas :
'di de bzang ngan gnyis kyi dbye bar dka':
yang dag zab mo'i dam chos btsal ba la :
bar chad yin srid thugs dam la bzhugs dgongs :
rig sngags rdo rje 'chang gi ting 'dzin la :
bzhugs te phyag mkhar nya yi sked la btsugs :
mtsho sman de phur mched gnyis yin par shes :
bai ros mi 'jigs bzhi yi mgur 'di gsung :
lta ba ye shes ka dag bai ro nga :
ma rig 'khrul pa bag chags 'thug po dang :
lha 'dre gnyis 'dzin rnam par rtog pa 'gyu :
rtag chad gnyis kyi 'phrang la nga mi 'jigs :
bsgom pa rang grol bai ro tsa na nga :
bskyed rim snang stong lha sku chu zla'i gar :
dngos po gdos gzugs mtshan ma'i skyon dang bral :
gnyis snang cho 'phrul 'phrang la nga mi 'jigs :
spyod pa brtul zhugs rtsal 'chang bai ro nga :
re dang dogs pa dga' dang sdug bsngal bral :
srid gsum zhig kyang ye shes rdo rje la :
skye 'chi'i 'jigs bral gzhan la nga mi 'jigs :
'bras bu sku bzhi lhun grub bai ro nga :
ngo bo rnam par dag pa chos kyi sku :
rang gsal longs sku thugs rje sprul pa'i sku :
'khor 'das ye grol su la'ang nga mi 'jigs :
'khrul rtog yid gzugs mtsho sman mched gnyis khyod :
bar chad ma byed bka' dang dam tshig srungs :
sprang po bai ro rgya gar 'gro ba la :
nor med tsa na khyod la dngos grub zhu :
de skad bka' bstsal hU~M sgra drag po gsungs :
mtsho sman bred sngangs nya gnyis 'brug tu sprul :
nam mkhar 'phur nas ngar sgra ldir ldir 'byin :
bai ro dngos kyis seng ge gnyis su sprul :
sdang mig bgrad pas 'brug gnyis sa la lhung :
bu mo mdzes ma gnyis su gyur nas su :
rig sngags 'chang chen bai ro tsa na lags :
dam chos btsal na bar chad byed mi phod :
dgongs pa klod dang ci bgyis bran du mchi :
zhes zer gser phye lhung bzed gang phul nas :
srog snying phul zhing khas blangs dam la btags :
bai ros gzigs pas sa phyogs thams cad kun :
rgya mtsho dang ni chu phran dag gis gang :
khar sang yul 'dir chu yi ming yang med :
de ring yul kun rgya mtsho 'khyil 'dug pas :
mtsho sman gnyis kyis chu bskung yin par nges :
legs grub la sogs grogs rnams gar yod snyam :
btsal du phyin pas pad+ma'i tshal du 'dug :
phyogs mtshams ma lus chu yis gang ba la :
ngo mtshar rab skyes bai ros lo rgyus gsungs :
lhung bzed gser gyis bkang ba bstan pa yis :
shin tu dga' zhing ngo mtshar mchog tu gyur :
bai ro'i rnam thar pad+ma'i dga' tshal las :
mtsho sman mched gnyis kyis chu bskung zhing dam btags dngos grub brnyes pa'i le'u ste drug pa'o :
:de nas zhagasapo sum cu rtsa lnga nas :
rgya gar bal po gnyis kyi mtshams su slebs :
ljon pa'i nags tshal chen po zhig tu phyin :
a tsa ra zhig shin tu rgyug cing 'ong :
lag na shwa yi rde'u gsum thogs nas :
d+har bi su la ar sing na ya zer :
skad ni ma go mnyam du bsdongs nas phyin :
re zhig lon pa'i dus su pad+ma'i tshal :
bai ro mnal du 'thums pa'i rmi lam la :
dpal ldan sngags kyi srung ma yin zer ba'i :
lcags kyi spyang ki kha nas me 'bar ba :
'jigs su rung ba gcig byung 'di skad zer :
bod kyi ban+de blun rmongs mgo 'khor khyod :
yang dag chos shig btsal bar 'gro yin na :
a tsar 'di dang grogs 'grogs ga la rung :
'di yi yul ni srin po'i gling yin pas :
mi rnams su byung gson por za ba'i sa :
g.yas kyi lung pa bal yul shu phu zhes :
de ru phyin na rgya gar bgrod pa'i lam :
dam chos la yang theg pa rim pa dgu :
gang zag dbang po rab 'bring tha mar bstun :
'chad pa'i paN+Di ta yang de bzhin no :
chos kyi mchog gyur dbang po rab dang bstun :
ma hA yo ga a nu a ti dang :
spyi ti yang ti yongs rdzogs mtha' chen po :
paN grub mchog gyur rig 'dzin shrI siM ha :
o rgyan slob dpon chen po pad+ma 'byung :
kha che'i paN chen bi ma mi tra gsum :
rtse mo byung rgyal rdzogs pa che la mkhas :
de phyir bu khyod 'di gsum bla mar bsten :
gzhan yang rgya gar mkhas grub thams cad la :
gdams ngag mang zhus bzang ngan dbye ma phye :
mi mkho ba zhig rgyal bas mi gsungs kyis :
des na dbang pos khyab tshad yid la chongs :
rgya gar yul mi bstan pa'i sbyin bdag gis :
chos la sha tsha phrag dog byed srid pas :
chos bsgyur yin zer ma bsgrag gsang rgya sdoms :
nga yis khyod la rtag tu mgon skyob byed :
ces zer nam mkha'i dbyings la 'phur nas song :
gnyid sad tsa na grogs po rnams la bshad :
de ltar bya zer g.yas lung nang du song :
rgya gar 'phags pa'i yul du sa lam bgrod :
paN chen mkhas pa gang dag su yod dris :
rgyal po'i bla mchod paN chen lnga brgya'i nang :
mkhas grub mchog chen bi ma mi tra dang :
hU~M chen ka ra shAkya nI la gsum :
nyi 'og sa steng 'gran zla med ces zer :
de nas yang phyin rdza mkhan zhig la dris :
rig 'dzin chen po shrI seng ha ni :
gang dang 'gran med de nas bi ma la :
gzhan yang mkhas grub kho na ma gtogs pa :
phal pa chos grwa phyin na rgyal khrims gcod :
gang ltar yin yang mkhas pa yin no zer :
de nas rgyal po'i bla mchod lnga brgya'i nang :
paN chen bi ma mi tra nyid la gtugs :
gsung ni ma go sku la dad mos skyes :
gser phye bre gsum gser gyi pa tra gcig :
ta la'i lo mar sgra 'di bris nas phul :
d+harma dz+nyA na sid+d+hi pha la ho :
gu ru rat+na a ti pa shaM hU~M:
bi mas gzigs nas bzhad cing phyag rdeb mdzad :
d+harma pra dz+nyA dz+nyA na sid+d+hi b+h+rU~M:
a la la ho kA ma dA na hi :
zhes pa'i sgra de bsgyur na 'di lta ste :
chos kyi shes rab ye shes dngos grub mdzod :
de ltar zhu ba ster chog ngo mtshar che :
zhes pa'i brda' go re zhig bsdad pa la :
bi ma mi tras 'di ru shog dang gsung :
khyod kyi ming ni ci zer rigs gang yin :
o rgyan pad+ma 'byung gnas ngo shes sam :
za hor mkhan po bo d+hi satwa nyid :
da lta gar bzhugs chos ci ston 'dug dris :
nga yi ming ni bai ro tsa na yin :
rigs ni phal pa bdag po bod kyi yul :
'jam dbyangs sprul pa khri srong lde'u btsan yin :
o rgyan pad 'byung b+ho d+hi satwa gnyis :
da lta bod bzhugs nga yi bla ma yin :
gsang sngags phyi nang zab chos mang po bsgyur :
lo tsA nga yin sgro 'dogs gcod phyir du :
mkhan slob gnyis dang rgyal pos btang ba yin :
bdag la thugs rje'i brtse bas rab dgongs nas :
don dam zab chos yang dag ston par zhu :
de la bi ma mi tras bka' bstsal pa :
dbang po rno na sa steng chos kyis gang :
snod du gyur na gsang sngags chos kyang yod :
bod kyi ban+de bai ro tsa na khyod :
nga dang 'phrad pa skye sngon tshogs re bsags :
dang po so thar 'dul ba mdo yi skor :
sangs rgyas gsung 'di rtsod med yongs grags te :
sngon la mdo bsgyur de nas sngags bslab gsung :
thog mar 'dul ba lung dang bla ma dang :
byang chub spyod mdo ngan song rnam sbyong mdo :
ye shes snying po don yod zhags pa'i mdo :
las rnam 'byed dang mdo sde las brgya pa :
bka' 'dus don yod zhags rgyud gzhung bla ma :
mdo sngags 'dres ma rtsis sman 'dres ma dang :
chos bon 'dres ma la sogs mang du bsgyur :
de nas gsang sngags phyi nang yang gsang rgyud :
bya spyod rnal 'byor yo ga bla med rgyud :
kri yog sde gsum yo ga sde gsum dang :
spyi ti yang ti mtha' chen byung rgyal rgyud :
bcud len sna tshogs gtum mo'i rtsa rlung rnams :
mtshan mar bsgyur zhing lag len gnad du bsnun :
sems sde bco brgyad klong sde ma bu dang :
man ngag sna tshogs rdzogs chen chos skor dang :
ngan sngags sna tshogs drag sngags las sbyor bsgyur :
gzhan yang paN grub mkhas pa mang po'i sar :
rig gnas sna tshogs lag len dang bcas bslab :
bai ro'i rnam thar pad+ma'i dga' tshal las :
rgya gar yul du chos bsgyur ba'i le'u ste bdun pa'o :







:de nas lo tsA bai ro tsa na yis :
gzhan yang rgya gar mkhas pa nyi shu bsten :
mkhas shing grub brnyes bod du 'gro bar chas :
bi ma mi tras snying gtam zhig gsungs pa :
chos bsgyur bslab na phul du phyin dgos pas :
re zhig sdod dang rim bzhin mkhas nas 'ong :
bod dang rgya gar bar lam sa thag ring :
nam yin mi bgrod da res lhod dang gsung :
grogs po legs grub na re 'di skad zer :
da ni rang phyogs bod du ma song na :
chos mkhas che na rgya gar mi rnams kyis :
bod du mi gtong rang gi srog la 'ong :
yun ring 'gyangs na rje yis rgyal khrims gcod :
da ni mi 'dug rang gi khyim 'gro zer :
de la bai ro tsa nas 'di skad gsung :
bla ma'i bka' ni shin tu gnyan pa'i phyir :
skabs shig sdod dang de nas mnyam du 'gro :
'o cag ji ltar mkhas kyang rgya gar yul :
paN+Di ta mang mngon du ga la 'gyur :
de ltar gsungs kyang ma nyan sngon la song :
bai ro'i sems smad lnga sbyong bzhugs pa la :
nyin gcig dus na rgyal po'i grong khyer nas :
bang chen gsum byung bi ma gdan drangs song :
de nas hU~M ka ra yi drung du phyin :
rdzogs pa chen po ye shes gcig pa'i rgyud :
thig le klong yangs sems rig shan 'byed bsgyur :
phyi nang 'khor 'das ru shan dbye ba dang :
rgya mtsho khrus lung smin byed dbang bskur rgyud :
klong sde ma bu man ngag sde mang bsgyur :
gzhan yang mkhas grub paN chen mang po'i sar :
mdo sngags phyi nang gsang ba'i chos rnams bsgyur :
khyad par rig 'dzin shrI sing ha las :
rdzogs pa chen po'i rgyud lung ma lus zhus :
mkhas pa'i mchog brnyes bde zhing skyid pa la :
de tshe yul mi kun gyis dogs pa zos :
bod kyi ban+de 'ga' zhig rgya gar song :
yang dag dam chos bod du khyer bar go :
gcig nas gnyis gleng re zhig btsun mos thos :
de tshe blon dang gros byas rgyal por bsgrags :
dang po gtam khungs mi de khrid shog gsung :
rim bzhin khrims kyis rtsad gcod byas pa yis :
grong khyer war te zhes bya'i gling zhig na :
kha zas btsong ba'i chang ma zhig 'dug pas :
de yis ngas go bod phrug 'di ru byung :
nga la zas nyos gtam dris chos bsgyur zer :
yi ge'i dpe cha mang khur thal lo smras :rgyal blon gros byas rkang mgyogs mi bdun btang :
bod phrug sod la mgo snying khur shog zer :
rkang mgyogs 'ong ba legs grub kyis mthong bas :
shing ljon tshal du gab nas bsdad pa la :
rkang mgyogs a tsar mngon shes phra'us brtags :
bod phrug 'di ru sngon la song mi 'dug :
gcan 'phrang bkag na bsleb nas 'ong gi zer :
dpag tshad gsum phyin 'phrang bkag gab nas nyal :
mun rub tsa na legs grub phyin pa la :
lam du 'phrang srung ba dang 'phrad nas bcom :
mgo bcad snying phyung rgyal po'i drung du phul :
rgyal po dogs pas blon la gros byas nas :
de min gzhan yang bod phrug yod srid pas :
'phrang srung mang btang lam kha dgag dgos zer :
a tsa ra ni nyi shu rtsa lnga dang :
mi gzhan mang mngags gcan 'phrang ba ru bskos :
bai ro tsa nas gtam thos 'jigs skrag nas :
paN+Di ta la ci dgos blo dris pas :
bla ma'i bka' bsgrub mig bzhin bsten shes na :
thugs rje'i mthu yis 'jigs pa gang yang skyob :
bsten ma shes tshe dper na gang zhig gis :
gru la brten nas chu las sgrol 'dod tshe :
thabs ma mkhas na rang gzhan gnyis ka phung :
su zhig bla ma bsten nas bka' bcag na :
phyi ma ngan ltung da lta bkra mi shis :
brda de go bar gyis dang bai ro khyod :
mtshan nyid ldan pa'i bla ma spyi bor bsten :
mi 'jigs dpa' ba'i man ngag go khrab gyon :
ngan sngags spu gri dmar nag mtshon cha thogs :
bdas pas mi sleb rkang mgyogs dngos grub sgrubs :
sus mi mthong ba'i sgrib shing lus la chongs :
chos bsgyur mi brjed pa yi gzungs kyis zungs :
mi thub pa rnams dpe bris rgyab tu khur :
ma sring mkha' 'gro chos skyong skyel ma khrid :
mda' 'phen shes na gar yang thogs pa med :
gshog pa yod na mkha' la 'phur ba sla :
man ngag yod na su la 'jigs mi srid :
gzhan yang brda' yi tshul du mang po gsung :
bai ros legs so de ltar slob par zhus :
paN grub rnams kyis man ngag sbyin gsungs nas :
mi brjed gzungs sgrub rkang mgyogs sgrib shing dang :
man ngag mang bslab bai ro tsa na nyid :
mi 'jigs gdeng thob bod du 'gro bar chas :
bai ro'i rnam thar pad+ma'i dga' tshal las :
rgya gar yul du chos bsgyur zhing bod du 'byon par chas pa'i le'u ste brgyad pa'o :
:de nas bi ma la dang hU~M ka ra :
shrI sing ha gzhan yang paN grub kyis :
bai ro tsa na khyod dang gzhan mi mnyam :
thugs kyi sras su byin gyis brlab bo gsung :
da ni gdams ngag yang zab thams cad kun :
khyod kyis thob 'dug shin tu gsang rgya gyis :
bod du phyin na man ngag 'di rnams kun :
sngon la ma ston log lta'i gnas su 'gyur :
ci phyir chos 'di blo la shong dka' bas :
mdo chos rnal ma ston la spel cig dang :
man ngag 'di ston dus gcig shar nas 'ong :
snod min 'dug na zab chos bcud ma spel :
nan tan don gnyer can zhig ma gtogs pa :
kha tsam dad pa dag la chos ma bshad :
man ngag rig dang rig pa brje ba la :
zang zing sgyu ma'i nor la tshong ma byed :
rgyal po yin pas su la dbang che yang :
chos la mi dbang bka' rgyas btab ma dkrol :
mkhas par grags na rgya gar phra ma 'ong :
snyan grags ma sgrags med dang mi shes gyis :
bod yul mtha' 'khob 'dre yi gling yin pas :
the tshom che zhing bdud kyi bar chad 'ong :
man ngag yod na gar song gdul bya'i zhing :
chos dpe ma ston 'gro bar chas la sdod :
bla ma ma brjed gsol ba snying nas thob :
dam tshig srung dang thugs rje skyob bo gsung :
bai ros gser phye bre re gtang rag phul :
slob dpon rnams kyis thugs dam rten re gnang :
phyi phyag 'tshal nas bod du 'ong ba la :
rkang mgyogs grub pas mkha' la bya 'phur 'dra :
sgrib shing yod pas mig can sus ma mthong :
'phrang srung ba dang 'phrang la thug pa'i tshe :
bai ros gzhan snang zil gnon thugs dam mdzad :
gser phye byin nas blo bslus lam las thar :
zla ba gcig gis bod kyi yul du bslebs :
chos kyi rgyal po khri srong lde'u btsan dang :
dus gsum mkhyen pa mkhan slob rnam gnyis mjal :
thams cad 'dus nas dga' ston chen po byas :
de nas rgyal pos dbu rtse chen mo ru :
bai ro spyan drangs chos gsung zhu ba phul :
thog mar byang chub spyod pa'i mdo rnams gsungs :
de nas 'dul ba lung gi chos la sogs :
sna tshogs chos 'khor bskor nas bzhugs pa la :
rgya gar ba rnams ma dga' gros byas nas :
bod la ngan byed rkang mgyogs btang dgos zer :
a tsar mi gsum btang nas bod du bslebs :
tshong 'dus khrom tshogs sar phyin 'di skad zer :
blun rmongs mgo 'khor bod kyi rgyal po yis :
bai ro zer ba'i ngan sngags phra ma mkhan :
btsal du btang pa'i yang dag chos ma lon :
phung byed ngan sngags mang po bod du khyer :
'chad spel byas na bod khams phung bar 'gyur :
'di de ma bzhag bsad na las ka 'grigs :
rgya gar chos kyi rgyal po thugs bskyed can :
bod la phan phyir nged gsum btang yin smras :
btsun mo dang ni bon blon kun 'tshogs nas :
de ka bden zer a tsar mi gsum mchod :
bka' gros byas nas rje yi drung du 'dus :
g.yo sgyu rdzun can bai ro tsa na 'dis :
btsal du btang ba'i dam chos ma rnyed nas :
ngan sngags phung byed sna dgu khur 'ong 'dug :
rgya gar rgyal po thugs bskyed mchog tu gyur :
bod phung 'gro bar dgongs nas rkang mgyogs btang :
bod phrug chos ma rnyed nas ngan sngags bslabs :
phung byed mkhan de ma bzhag sod gsungs 'dug :
'di de rje la ngan byed yin 'dug pas :
bka' chad gcod 'tshal de skad zhus pa dang :
rgyal pos mi bden phrag dog phra ma yin :
rkang mgyogs mi gsum zungs la khri mun tshud :
bai ro tsa na nga yi bla ma yin :
nyes med chad pa gcod pa su yi khrims :
rgyal po khros nas blon rnams dbyug pas brdung :
thams cad ha las ga chad skrag nas bros :
chos kyi blon po rdo rje sprel chung gis :
'khor g.yog mang bskul a tsar mi gsum bzung :
khri mun nang btsud yan lag sgrog gis bsdams :
zhag bdun bar du rgyal khrims sdug bsngal gtang :
de nas kha la thal skyo re sbyar btang :
btsun mo dang ni bon blon ma dga' nas :
gtsang gi blon po rdo rje sprel chung la :
khyed kyis phra man ngan sngags phug sbas nas :
sems dag pa la chad pa gcod 'dug pas :
bod kyi rgyal khams spyi dang rje nyid la :
mi mthun nyes pa byung na khyod len zer :
blon pos ngas ni rje yi bka' bzhin bsgrubs :
mi dge'i zug rngu rang 'dod byas pa min :
rgyal po'i bka' bzhin bsgrubs la nyes yod na :
khyed rnams thams cad rje las lhag par 'dug :
bsad kyang mi 'jigs ma shi tshe thar med :
nga 'gro rje yi snyan du zhu 'o smras :
btsun mo bon blon thams cad gros 'chams nas :
bai ro tsa na me la gson bsreg byed :
gal te rje yis mgon skyabs byed pa na :
dam du bzung nas la yog gtang gi zer :
btsun mos rdo rje sprel chung gsod dgos zer :
blon po gzhan gyis 'di ni bsad mi 'os :
rje yi bka' bzhin sgrub pa bden 'dug zer :
de nas gros 'chams rgyal po'i drung du phyin :
bai ro tsa na phung byed mkhan 'di ni :
phug tu bzhag na don med da lta gsod :
rje yis snyan gson gal te mi nyan na :
'di de nyes che rgyal pos thugs bsam thongs :
de nas khri srong lde'u btsan thugs dgongs la :
da ni gzhan gyi thabs ni mi 'dug pas :
de ka red zer rdzun gyis mgo bskor bsam :
nges par phra men mkhan zhig yin gyur na :
zangs chen kha sbyar nang btsud chu la bskur :
de ltar gsungs pas btsun mo blon bcas dga':
zangs mo che gnyis rgyal po'i mdun du khur :
da lta skad cig chu la bskur dgos zer :
rgyal po'i zhal nas phung byed ngan sngags mkhan :
nyi thal chu la bskur na ltas legs gsungs :
kun gyis 'thad zer blo ni nang du bgros :
mi 'dod med cing bden pa'i gros mthun tshe :
rgyal pos nang blon stag rna gdong gzigs dang :
rdo rje sprel chung gnyis la gros byas nas :
mtha' mi ldom bu pa zhig mgo bskor zungs :
rin chen mang byin mi 'chi ba zhig byas :
chu las thar ba'i man ngag bai ros gnang :
bde legs smon lam gsungs nas zangs su btsud :
la che'i rgya gar bka' rtags phyag rgyas gnang :
nang du chu mi 'gro bar byas nas su :
rnga bo che brdung btsun mo blon 'bangs bsdus :
phung byed mkhan 'di phyed rnga rkang gling dang :
glud dang thal ba 'bru snas brdzang thob la :
da lta ma bzhag chu la skur cig gsungs :
sprang po skrag nas ngu sgra 'byin pa dang :
btsun mos skad shes yid ma ches nas su :
zangs 'di kha phye bltas nas bskur dgos zer :
stag rna gdong gzigs kha btsan che ba yis :
nyi dros nas bzung da lta mun rub bar :
bai ro nang btsud shor dogs rgya bsdams nas :
blta dgos tsa na snga dro mi 'ong bar :
col chung ngan sngags mkhan de mi shes sam :
'di la ngan sngags sna tshogs yod 'dug pas :
kha phye tsa na shor srid bzhag na dga':
rje yi zhal nas mi dge'i khram ma khyod :
phung byed ngan sngags mkhan de phugs sbas nas :
rang gi rang la ngan byed mi srid kyis :
mi dgos sa nas dogs pa ci la za :
'di ni bai ro min re brag btsan dpang :
ces gsungs btsun mo'i 'gram la thal mo brdab :
thams cad ma lus kho thag chod nas su :
glud brdzangs thal ba gtor zhing ku co bsgrags :
zangs chen kha sbyar sprang po chu la bskur :
bai ro dang ni rje yi smon lam gyis :
zangs de chus khur 'ob ka'i sa ru bslebs :
chu mtha' zhig tu ma khyer bsdad pa la :
yul mi kun 'tshogs kha phyes bltas pa yi :
sprang po ma shi zil pa phram mer 'dug :
chur blangs yul der pho brang gnas bcas nas :
ming yang zangs kha chu yi tshong dpon grags :
chos rgyal de nyid thabs la mkhas par gyur :
bai ro'i rnam thar pad+ma'i dga' tshal las :
chos gsung ba la phra ma byung zhing bar chad bzlog pa'i le'u ste dgu pa'o :
:de nas bai ro tsa na'i thugs dgongs la :
bod 'dir bsdad pas 'gro don mi 'dug pas :
rgya gar slob dpon rnams kyi zhal nas kyang :
man ngag yod na gar song 'dul zhing yin :
zab chos ma spel 'gro chas gyis gsung 'dug :
de yi dus la bab pa yin 'dug pas :
rje la zhus nas mi 'dug 'gro dgongs te :
byang chub spyod mdo ngan song spyod pa'i mdo :
mdo sde lta ba spyi 'byams sgrom du btsud :
chos rgyal chen po bai ro bdag la gson :
chung nas drin gyis bskyangs pa'i rgyal po khyod :
dam chos 'di la dad mos gus par gyis :
bdud kyis brlams pa'i btsun mo blon 'bangs kyis :
yang dag chos la mi dga' phrag dog byed :
nga yis bsgyur pa'i zab chos rin chen 'di :
nub par mi 'gyur bla mas lung bstan yod :
skabs shig dus la bab min nga gzhan 'gro :
rje nyid sku khams bder bzhugs nyin gcig mjal :
dam pa'i chos kyi 'chad nyan spel chog gsung :
rgyal po ma dgyes de skad ma gsung bar :
snod med rnams la chos bshad mi dgos kyi :
nga yis dad 'dun chos zab bshad par zhu :
bai ros sha tsha rje la legs so zhus :
de nas gzhan gyis mthong bar dogs nas su :
ka ba'i logs la bol brus nang du bzhugs :
nyin mo chos kyang ma gsung bcud len mdzad :
dgong mo rgyal pos chos zhus tsha bro drang :
re zhig dus na btsun mo'i bsam pa la :
nub kyi res bzhin rje nyid mi bzhugs pas :
nga las gzhan zhig bud med btsal 'dug bsam :
dogs pa zos nas rgyal po gar 'gro bltas :
bai ros chos gsung bkur sti byed pa mthong :
dmar rgyan ma yis rnga bo che la brdung :
blon po thams cad dus gcig 'dus par gyur :
btsun mo na re 'dus pa kun nyon dang :
chu la bskur de gzhan zhig yin par 'dug :
ngan sngags mkhan po phugs su sbas nas snang :
rje yis phung byed sna tshogs bslabs nas 'dug :
da lta zungs la dngos kyis mthong sa ru :
spu gri rnon pos rke bcad gsod dgos zer :
thams cad gros 'chams rgyal po'i drung du phyin :
rta ra klu gong khros te 'di skad zer :
rang mgo rang bskor bod kyi rgyal po khyod :
chos bsgyur zer nas ngan sngags sna tshogs bslab :
mna' zos don med sprang po chu la bskur :
yul khams phung sri ban+de phugs su sbas :
pha myes bsten pa'i bon skyong thams cad bsnubs :
chos dang ci chos 'di 'dra'i las byed pa :
ngan sngags mkhan po da lta nyid du gsod :
mgo dang yan lag pho brang rgyan du 'dogs :
rgyal pos ma bzod zhe sdang spar gyis 'phar :
kun gyi brtsi bar 'os pa rgyal po'i khrims :
de yis ci gsungs sgrub la blon po zer :
mgo las mjug che 'bu srin grog ma 'dra :
bai ro yang dag chos ston bla ma yin :
gsod la dga' na khyod rang bsad chog gsung :
ral gri mi rgod dpung chod phyag tu blang :
sku mdog glo ba khrag gis sbrus ltar dmar :
btsun mo blon 'bangs bcas pa zil gyis mnan :
ci yang zhu ma phod par lhan ner bsdad :
rta ra klu gong skrag nas lha phyag 'tshal :
chos rgyal sku bzhengs sa bshigs rdo blangs pas :
dmar rgyan blon 'bangs dang bcas skrag cing bros :
mnga' bdag khri srong bai ro'i mdun du phyin :
mang du bshum zhing snying brtse'i bu gcig lags :
ma dag btsun mo blon 'bangs thams cad kyis :
'di ru bzhugs pa go 'dug ci bya gsungs :
bai ro'i zhal nas yab gcig dam pa lags :
da ni khong rnams 'dod pa bskang ba'i phyir :
ci dgos zer ba rje yis gnang bar zhu :
las 'phro med na 'dod tshad 'ong rgyu med :
las dbang btsan po'i bag chags 'phro yod na :
bsad kyang mi 'jigs shi yang 'gyod pa med :
sbyangs pa'i chos 'dis da lta ma phan kyang :
skye ba phyi nas 'gro don 'ong smon 'debs :
de skad smras pas rje yis ma gnang nas :
las kyi bu gcig bai ro tsa na khyod :
srog gi gshed ma'i lag tu ga la bzhag :
'on kyang chos la bar chad che 'dug pas :
ha cang thag mi ring ba'i sa la song :
phyis nas zhal mjal thabs shig yod kyis gsungs :
bka' gros mang byas de nas rgyal po yis :
khrims rnga brdungasanas btsun mo blon 'bangs bsdus :
yang dag bla ma bai ro tsa na 'di :
phung byed khyed rnams mi dga' snying na na :
mi bzhag mtha' med yul du spyug gi gsung :
khyad par rta ra klu gong khyod rang gis :
nga la phod btsug ya bzung byas pa yis :
blon byas mi chog rta rdzi 'bangs gyis gsung :
de nas rje yis bai ro tsa na la :
gser phye bre kha bcu dang pa tra gcig :
sus mi mthong bar phul nas 'di skad zhus :
bu gcig 'gro ba'i yul phyogs gang na dga':
de ru spyug gi nga la shod dang gsung :
bai ros shar phyogs rgyal mo tsha ba'i rong :
las 'phro zhig yod de ru 'gro bar zhus :
chos dpe khur nas bshul lam zhugs par gyur :
rgyal pos rta ra klu gong khrid shog gsung :
khrims sna bdun btang rta rdzi ba la brkos :
bon blon rnams kyis lkog tu gleng ba la :
bod kyi rgyal po bon la mi mos shing :
chos la dga' bas ci yang zhu dka' 'dug :
rta ra klu gong la yang nyes chung yang :
rgyal khrims bcad nas 'bangs kyi tha mar bskos :
shin tu ma brtags dran tshad zhu mi 'tshal :
de lta'i gros byas yid bder gnas par gyur :
bai ro'i rnam thar pad+ma'i dga' tshal las :
bon blon rnams kyi phra ma byung zhing rgyal mo tsha ba'i rong du spyugs pa'i le'u ste bcu pa'o :
:de nas lo chen bai ro tsa na nyid :
rkang mgyogs grub pas rgyal mo tsha rong phyin :
ljon pa'i shing ljongs me tog tshal zhig na :
spra dang spre'u khyu gcig 'tshogs nas rtse :
shin tu nyams spro skyid pa'i gnas der byon :
zhag bdun bar du rig byed lha mo bsgrubs :
bya tshogs spe'u rnams kyis shing thog bsdus :
slob dpon chen po bai ro tsa na mchod :
ngan song rnam sbyong rin chen gtsug tor rgyud :
spra spre'u rnams la chos gsungs bzhugs pa la :
yul der rgyal pos ri dwags gson por 'dzin :
sha ba bshor du rngon pa mi bdun byung :
spra spre'u chos nyan shing thog phul ba mthong :
bzung ste rgyal por 'bul dgos bsam pa dang :
bai ros rngon pa mi bdun rengs su bcug :
rgyug cing 'gro ba ma shes sa der lus :
lung pa'i ming yang rengs ka zhes su grags :
nam langs rngon pa mi bdun rang yul song :
rgyal po la zhus de ltar 'dug go smras :
de de mi zhig yin par mi 'dra bas :
gzhi bdag sku lha g.yu rtse ma yin nam :
ci yin ltar song yod na khrid shog gsungs :
blon pos dmag mi brgya phrag gcig btang nas :
rje yi gsung bsgrags de ltar gyis shig bsgos :
bltar song tsa na de bzhin 'dug nas su :
rgyal po'i bka' bsgrags da lta 'gro dgos smras :
bai ro'i zhal nas khyed rnams snying re rje :
go khrab lus gyon rdo mtshon lag tu thogs :
dgra ru bzung bas nga la 'jigs skrag med :
'on kyang sngon gyi las 'phro yod pa'i phyir :
khyed rnams dgra min nga yi bsu ma ste :
rgyal po mdog zher nag po'i drung du mchi :
zhes gsung dmag mi rnams dang bsdongs nas byon :
rgyal po'i pho brang gzi 'gag 'od 'bar zhes :
rgya khyon che zhing rgyu ni legs mdzes pa :
de na srid skyong mdog zher nag po bzhugs :
btsun mo bdun yod sras ni gcig med pas :
phyi blon brgya dang nang blon bcu yis bskor :
longs spyod mnga' thang rgyas shing 'khor g.yog mang :
de yi pho brang phyi sgo'i khyams shig na :
bai ro bzhag nas lo rgyus rgyal por zhus :
rje blon gros byas 'di de gang yin kyang :
gzhan dang mi 'dra bzang ngan rtogs dka' bas :
dang po ci yin nyams sad byed dgos gros :
tsha ba rong gi shig dong nang du bskyur :
bdun gsum nyi shu rtsa gcig bar du bzhag :
de nas bltas pas ci yang ma gnod cing :
sku mdangs gzi byin 'od zer 'bar nas bzhugs :
rgyal po'i drung du de ltar 'dug go zhus :
'di de gzhan las khyad 'phags ngo mtshar can :
nga la rgyud med bu skal yin srid pas :
lo rgyus gtam dris ji yin ltos dang gsung :
blon po ngag dbang dpal ldan drung du phyin :
mi khyod ci ming rigs rgyud ci ltar yin :
ga nas 'ong yin gang du 'gro ba yin :
zhabs bdon ci 'dog zhus pas bka' bstsal pa :
nga yi ming ni bai ro tsa na yin :
rigs ni rnam par snang mdzad sku yi rigs :
rus ni a pho gdong yin bod nas 'ong :
'gro ba'i yul dang gzhan gyi don ni med :
sngon gyi las 'phros 'dul zhing 'di yin pas :
yang dag dam pa'i lha chos ston du 'ong :
de skad gsungs pa rgyal po la zhus pas :
mi de kun dang mi mnyam cher lhag pa :
lha yi bu 'am cho 'phrul can zhig 'dug :
gdug rtsub sbal pa'i dong du zhag bdun tshud :
ma shi 'dug na nga yi bu skal yin :
ci gsung bka' sgrub spyi bor khur dgos gsung :
sbal dong nang bskyur zhag bdun lon pa dang :
rgyal blon btsun mo 'khor bcas blta ru phyin :
rgyal ba'i sku de ji yang ma nyes shing :
rnam par snang mdzad dbu yi rgyan du bzhugs :
rus sbal thams cad phyi la kha phyogs 'dug :
ngo mtshar skyes nas dong gi nang nas bton :
rgyal po 'gyod nas 'jigs skrag mang du bshum :
rnam snang sprul pa sangs rgyas sku dngos la :
mi 'tshams las byas nga 'dra las ngan zer :
zhabs pad spyi bos mchod cing bla mar bkur :
rgyal po nyid kyi zhwa gos lham bcas phul :
pho brang dbu rtser spyan drangs bza' brgya drangs :
sa ga zla ba'i yar ngo'i tshes brgyad la :
rgyal blon btsun mo 'bangs bcas 'dus nas su :
gser dngul rin chen sna tshogs maN+Dal phul :
chos gsung zhu ba phul ba 'di skad do :
kye ma rig 'dzin mchog chen bai ro lags :
bsgrubs kyang mi 'grub btsal kyang mi rnyed pa :
las 'phro'i dbang gis mi mchog khyed dang mjal :
yang dag zab mo'i dam chos gsung ba dang :
nged cag rgyal blon btsun mo 'bangs 'khor bcas :
smin cing grol nas tshe dus ma byas bar :
gar yang mi bzhud gnas 'dir bzhugs par zhu :
slob dpon zhal nas rgyal blon 'khor bcas nyon :
lo brgyad lon nas bod kyi yul du phyin :
bco lnga'i lo la rgya gar yul du bgrod :
yang dag zab chos mang po bod du bsgyur :
rgyal khams chos kyis kha lo bsgyur snyam yang :
ma dag btsun mo blon 'bangs gros byas nas :
bon la dga' zhing chos la mi mos pas :
phra ma byas te nga nyid mtha' la spyugs :
khyod rang 'khor bcas de ltar ma mdzad dang :
nga yis chos kyis smin cing grol bar bya :
sngon tshe yul 'dir rang rgyal dge sbyong ni :
pur Na dz+nyA na zhes bya'i lus blangs tshe :
ngur smrig na bza' nyi ma'i 'od la bstan :
'dab chags bya la shig thur bcug pa yi :
de yi 'bras bu shig dong nang du bskyur :
glen lkugs dud 'gro lug gi lus blangs tshe :
yul 'di'i sbal pa mang po gson por zos :
de yi 'bras bu sbal dong nang du slebs :
las dang rgyu 'bras chud mi za ba yin :
de phyir khyed rnams las 'bras phra zhib gzob :
ces pa la sogs rgyu 'bras mang du gsungs :
de nas chos bsgyur lo tsA bcol ba la :
bai ros lung bstan g.yu sgra snying po dang :
rgyal po'i sras mo g.yu sgra dpal sgron gnyis :
gzhan yang rigs bzang shes rab can bsdus nas :
mang po'i nang nas sgra bsgyur bdun byung ba :
zla 'od bzang dang tshe dbang chos rgyal dang :
ma Ni don yod pU Na pa la bzhi :
kun dga' d+h+wa dza pra dz+nyA badzra ming :
sUr+Ya mang+ga blon po'i bu dang bdun :
sgra bsgyur bslabs nas phul phyin mkhas par shes :
thog mar 'dul ba lung dang bla ma dang :
ngan song rnam sbyong na rag dong sprugs dang :
don yod zhags rgyud pad+ma dri med mdo :
gzhan yang mdo chos dpag tu med pa bsgyur :
gsang ba sngags dang rgyud 'bum chen mo dang :
rlung dang gtum mo rdzogs chen sems sde dang :
klong sde ma bu man ngag sde mang bsgyur :
bcud len sna bdun phan pa'i man ngag brgya :
a tsar ngan sngags tshar gcod mig 'phrul bsgyur :
tsha ba'i rong gi pho mo thams cad 'dus :
bai ro tsa na mchod cing bsngags par byed :
bai ro'i rnam thar pad+ma'i dga' tshal las :
rgyal mo tsha ba'i rong du chos kyi 'khor lo bskor ba'i le'u ste bcu gcig pa'o :
:de nas yul mi thams cad dga' zhing 'dun :
bai ro bla mar bkur zhing dam chos nyan :
thams cad mdo sngags smin grol chos kyis tshims :
re zhig dus na rgyal po bsnyung gis zin :
blon rnams gros byas slob dpon drung du phyin :
rig 'dzin chen po bai ro tsa na lags :
chos kyi rgyal po mdo gzher nag po nyid :
sku khams ma bde bsnyung gis zin 'dug pas :
rgyu rkyen ci yin sku gegs yod dam med :
zlog pa'i rim gro ci dgos mdzad par zhu :
bai ro'i zhal nas rgyu 'bras dbang btsan pas :
nga la dang po chad pa bcad rkyen gyis :
rje nyid bsnyung gis zin pa'i rgyu rkyen 'dug :
na rag dong sprugs cho ga byas na phan :
zhes gsungs blon rnams dga' nas rang gnas song :
bai ros na rag dong sprugs cho ga mdzad :
rgyal pos phyag 'tshal yi ge brgya pa bzlas :
spos dang mar me tshogs gtor 'bum tsho re :
mchod pa'i rigs byed dpag tu med pa phul :
zas dang nor gyi bang mdzod gcig gtibs nas :
dbul phongs rnams la phongs med sbyin pa btang :
pho brang mtha' skor mchod rten brgya rtsa brgyad :
bzo bo mang bsdus rmang bting brtsigs su bcug :
bai ros rdor sems rgyan gcig dbang khrid gnang :
zhag gsum song nas rgyal po nad las grol :
btsun mo blon po 'bangs 'khor yid bder gyur :
de nas rgyal po'i zhal nas 'di skad gsung :
slob dpon chen po bai ro tsa na lags :
khyed kyi thugs rjes tsha rong chos la btsud :
nga yang ma shi tshe gegs bar chad bzlog :
sku drin che ba'i lo rgyus mang gsungs nas :
chos gos lhung bzed thang sham la sogs pa'i :
dge slong chas rnams yongs rdzogs bzang por phul :
yul 'dir rab tu byung ba'i sde zhig dang :
sngags pa'i sde zhig yod na legs 'dug pas :
mang po'i nang nas nyung bsdus sde gnyis bya :
de la sdom dang dam tshig gtad par zhu :
bai ros legs 'dug de ltar bya 'o gsungs :
g.yu sgras gtsor byas rab byung brgya phrag gsum :
bdud 'dul rdo rjes gtsor byas sngags pa'i sde :
bdun brgya nyi shu rtsa lnga so sor phyes :
mdo sngags rang rang sdom pa dam tshig gtad :
rgyal po'i pho brang g.yas g.yon logs su bzhugs :
chos kyi rgyal po mdo gzher nag po yis :
phyi blon nang blon gtso bo'i tshogs rnams bsdus :
da ni slob dpon bai ro'i sku drin las :
mdo sngags chos sde chen po gnyis bzhugs nas :
gtsug lag khang zhig bzhengs par blon dang bgros :
blon pos de ltar nges par legs 'dug pas :
bai ro la zhus bkod pa gnang du 'jug :
gang gsung da ltar 'khor bsdus byed par bgros :
de nas rgyal pos bai ro nyid la zhus :
sa 'dul cho ga mdzad nas byin gyis brlabs :
de nas sa pho 'brug lo dbyar ra ba'i :
tshes brgyad pa sangs dar ba sbrul gyi nyin :
brtsigs pa'i rmang bting de nas rim bzhin bzos :
mdo sngags gnyis kyi chos sde re re la :
gtsug lag khang yang re re bzhengs pa la :
bar chad med par lcags pho rta la grub :
rab byung bzhugs khang nor bu'i gling zhes gsol :
sngags pa'i sgrub khang gshin rje sgrub pa yi :
khro chu bdud 'dul bde chen gling zhes btags :
bai ro'i rnam thar pad+ma'i dga' tshal las :
chos rgyal mdo gzher nag pos gtsug lag khang bzhengs pa'i le'u ste bcu gnyis pa'o :
:nor bu'i gling zhes rab byung gtsug lag ni :
thog phub lnga pa rgya gar lugs su bzhengs :
sngags pa'i gtsug lag bdud 'dul bde chen gling :
thog phub gsum pa rgya nag lugs su bzhengs :
de nas mdo gzher nag po'i thugs dgongs la :
gsung rten chos dang gtsug lag khang grub kyang :
sku rten dang ni thugs rten ma 'grub pas :
bai ro la dri thugs dam bzhengs dgos snyam :
gser bzo dngul bzo zangs lcags lha bzo bsdus :
bai ros bkod pa mdzad nas bzhengs su bcug :
rab byung gling du 'og khang gtso bo ru :
gser las byas pa'i shAka thub thog tshad gcig :
dngul gyi nye sras brgyad po lus tshad brgyad :
gnas brtan bcu drug rang rgyal bcu gnyis dang :
bai ro'i 'dra sku rgyal chen sde bzhi bzhengs :
de yi steng khang mi g.yo dbus kyi gling :
gser zangs las byas rnam par snang mdzad dang :
rgyal ba rigs lnga sems dpa' bcu drug bzhengs :
de steng rdo rje mi 'gyur 'chi med gling :
rten gyi gtso bo mgon po tshe dpag med :
tshe lha rigs lnga sgrol ma nyer gcig bzhengs :
de yi steng khang thugs rje chen po'i gling :
rten gtso phyag stong spyan stong bcu gcig zhal :
mthu chen thob dang sgrib pa rnam par sel :
mchod rten cha brgyad ston pa'i ring bsrel bzhugs :
de steng bsam gtan gling na rten gtso ni :
'od dpag med pa thog tshad gcig pa dang :
g.yas g.yon spyan ras gzigs dang phyag rdor gnyis :
byams pa mgon po rdor sems rigs lnga bzhengs :
rab byung gling du ri mo bris pa ni :
bskal pa bzang po'i sangs rgyas stong rtsa dang :
shAkya thub pa'i skyes rabs rnam thar bris :
bde gshegs mched brgyad tshe lha stong sku dang :
rgya gar mkhas dang bai ro'i rnam thar bris :
sngags pa gling du 'og khang rten gtso ni :
zangs las byas pa'i gu ru thog tshad gcig :
g.yas g.yon zhi ba 'tsho dang bi ma la :
'phags pa'i rig 'dzin rnam brgyad mi tshad bzhengs :
gu ru mtshan brgyad bstan gnyis skor gsum dang :
drag po ye shes rab 'bar lha tshogs bzhengs :
ri mor gu ru'i rnam thar rgyas pa dang :
rgyal po mdo gzher nyid kyi thang yig bris :
bar khang gtso bo gshin rje gshed rgyal la :
'khor du lha tshogs brgya dang nyer lnga bzhengs :
ri mor 'jam dpal dbyangs kyi rgyud ris bris :
steng khang gtso bo phyag na rdo rje la :
gtum po rigs bzhi khro bcu khyung lngas bskor :
ri mor lag na rdo rje'i rgyud ris bris :
chos sku'i mchod rten brgya dang rtsa brgyad bris :
bai ro dgyes shing rgyal po'i thugs dgongs rdzogs :
mdo sngags gnyis ldan bstan pa dar zhing rgyas :
bai ro'i rnam thar pad+ma'i dga' tshal las :
chos rgyal mdo gzher nag pos thugs dam rten bzhengs shing 'gro don 'phel ba'i le'u ste bcu gsum pa'o :
:de nas mdo sngags gnyis kyi gtsug lag tu :
'chad grwa sgrub grwa sgom grwa'i bstan pa btsugs :
bai ros 'gro don grub pa'i mgur 'di gsung :
re dga' re skyid shi yang 'gyod pa med :
rgya gar yul phyin mkhas grub mang po bsten :
yang dag chos lon bod kyi yul du 'ong :
spyugs kyang ma gnod 'gro don 'phel bas dga':
shar phyogs rgyal mo tsha ba'i rong chen du :
phyag rdor sprul pa'i rgyal po dang 'phrad nas :
yang dag zab mo'i chos kyi sgron me sbar :
yon tan chud zos ma song nga re dga':
las 'phro'i 'dul zhing rgyal mo rong chen 'dir :
nam langs mun sang nyi ma shar ba bzhin :
dkar por bsgyur zhing thams cad smin cing grol :
shi yang 'gyod pa med de nga re dga':
dge med gling du yang dag zab chos bsgyur :
rgyal ba'i thugs dam sku gsung thugs rten bzhengs :
mdo sngags bshad dang sgrub pa'i chos sde btsugs :
bstan pa'i zhabs tog 'grub bo nga re dga':
zhes gsung chos rgyal mdo gzher nag po yis :
da ni gtsug lag sku gsung thugs rten la :
rab gnas dang ni srung ba'i chos skyong re :
bzhugs su gsol na legs 'dug snyam nas zhus :
de la bai ro tsa nas bka' bstsal pa :
rab gnas sla ste chos skyong rten 'dzugs na :
mgon khang bzhengs dgos gsung nas de bzhin bsgrubs :
rab byung gling du dpal ldan mgon po dang :
ma gcig dpal lha tshe ring mched lnga bzhengs :
rten btsugs mnga' gsol sgrub pa po yang bzhag :
sngags pa'i gling du e ka dzA Ti dang :
khyab 'jug rdor legs las kyi gshin rje gshed :
rang rang rten btsugs mnga' gsol sgrub sde btsugs :
lcags pho rta lo ston zla ra ba yi :
nyi ma dar ba rgyu skar rgyal gyi nyin :
rab tu gnas pa'i cho ga brtsam pa la :
rgyal blon btsun mo 'khor bcas thams cad 'dus :
gzhan yang yul mi phal pa drag zhan kun :
dga' ston byed thos rgyan btags rta zhon nas :
bsil ba'i khrus byas 'dzum pa'i bzhin rgyas byon :
rgyal pos glang po che la rgyan drug spras :
zhon nas dga' ba'i mtshar glu sna tshogs len :
btsun mo blon gzhan rnams kyang rta la zhon :
rta pa zhub chen sum brgya drug gis bskor :
gtsug lag khang la mtha' bskor gzigs su phebs :
bai ros rab gnas me tog 'thor ba'i tshe :
gnam la 'ja' shar bar snang 'brug kyang grags :
me tog char bab legs pa'i ltas bzang dang :
khyad par gtsug lag khang kun 'od kyis gang :
lha tshogs dngos su thim pa kun gyis mthong :
thams cad ngo mtshar dga' zhing rtse bar gyur :
rgyal po'i nor gyis bang mdzod gcig gtibs nas :
mdo sngags gtsug lag khang chen rnam gnyis la :
phyi mchod nang mchod gsang mchod chen po mdzad :
dga' ston longs spyod tshogs kyi 'khor lo bskor :
'dus pa kun la phongs med sbyin pa gtang :
zhag bdun bar du skyid pa'i glu len zhing :
dga' ba'i bro brdung mgyogs pa'i rta yang rgyug :
rtsal chen mda' 'phen rtse zhing gnas par gyur :
bai ro'i rnam thar pad+ma'i dga' tshal las :
thugs dgongs rdzogs shing gtsug lag khang la rab gnas byas pa'i le'u ste bcu bzhi pa'o :
:de nas bai ro tsa na'i dgongs pa la :
da ni 'gro don gong nas gong 'phel 'grub :
mchog gi rig 'dzin zhig sgrub dgos 'dug snyam :
tsha rong dung ri zhes bya'i gnas su byon :
zla gsum bzhugs pas dngos grub mngon du gyur :
de nas rgyal pos gdan 'dren byung nas phebs :
mdo gzher nag pos phyag 'tshal maN+Dal phul :
dus gsum mkhyen pa bai ro tsa na lags :
bstan pa'i gzhi btsugs gtsug lag khang yang 'grub :
'chad grwa sgom grwa sku gsung thugs rten bzhengs :
nga yang longs spyod che la 'khor 'bangs rgyas :
bu ni gzhan med tha ma ji yong dogs :
thabs mang mnga' ba bai ro tsa na lags :
rgyal srid mi chad chos srid mi nyams pa'i :
thugs rje'i bka' drin thabs shig bstsal du gsol :
bai ro tsa nas bden pa'i tshig gsung pa :
chos kyi rgyal po mdo gzher nag po lags :
'jig rten chos la rtag pa'i mtha' med pas :
rje yi rgyal srid brtan pa thob rgyu med :
khyod nyid mi gnas mya ngan 'das 'og tu :
mi rabs gsum gyi bar du rtag cing gnas :
de nas rgyal po gzhon nu'i ming can 'byung :
bu bdun yod pas mi 'grigs kha 'thor nas :
rgyal srid bgo zhing dpon khag mang du gyes :
mdo sngags gtsug lag khang chen gnyis la yang :
thob sha byed cing sku gsung thugs rten bgo :
gzhan gyi thabs med sngon gyi las yin gsungs :
de la rgyal po shin tu sdug bsngal nas :
zlog thabs med dam byas tshad chud re zos :
zhes gsungs mang du bshum zhing dbu btums bzhugs :
de la bai ro tsa nas bka' bstsal pa :
gson cig chos kyi rgyal po chen po lags :
rgyal srid ma zhig rtag brtan su la'ang med :
chos srid mi nub mtha' ru rgyas dgongs na :
shin tu zab pa sa yi gter sbas 'tshal :
de skad zhus pas rgyal po'i zhal nas su :
legs so legs so blo gros bai ro lags :
dam chos mi nub yun du gnas pa'i phyir :
gter du sbas na dgos pa nga yis sgrub :
ma 'ongs 'gro don thugs rjes brtser dgongs la :
dam chos mi nub gter du bzhugs gsol zhus :
bai ro'i zhal nas de nyid shin tu legs :
gter shog bri rgyu gser dngul zangs mtshal snag :
gter sgrom rgyu yang de bzhin shes par bya :
la bse ro sol sna tshogs sol ba dang :
zha nye shug shun yos tshig sman phye dang :
gser dngul zangs phye lcags chu'i phye ma dang :
sa sna la sogs gter lcibs dgos chas bsags :
bai ro dang ni rgyal po mdo gzher nag :
g.yu sgra snying po gsum gyis yi ger btab :
la la bod yig res 'ga' brda' yig dang :
la la rgya gar kha che'i yi ger btab :
bzang drug sman sna'i dris bgos sgrom du bcug :
nor gter la yang de bzhin shes par bya :
rgyal po'i bang mdzod yongs rdzogs bkang byas nas :
rin chen sna tshogs gos dar sna tshogs dang :
khyad 'phags dkon pa'i nor sna thams cad kun :
rin chen sna tshogs sgrom bu'i nang du gtams :
bai ro'i phyag bzo sku dang mchod rten bcas :
'phrul gyis bzo rgyal grub pa'i blo gros la :
dam can phab byas sku tshab sna tshogs dang :
thugs rten yon tan phrin las rten sogs bzos :
sgrom du bcug nas mi shigs rgya yis btab :
rgyal po'i snying nor btsun mo'i rgyan cha rdzas :
mdun chas gos ber bai ro'i dbu skra dang :
na bza' gsol zhal lhung bzed la sogs pa :
ma 'ongs don du gter gyi ka cha gtams :
de nas bai ro rgyal blon btsun 'bangs bcas :
tsha ba'i rong gi rgyal khams thams cad nyul :
khyad par gnas chen sum cu rtsa brgyad btsal :
gnas chen byin dbab sa gzhi byin gyis brlabs :
zab mo'i gter sbas srung ma rnams la bcol :
bde gshegs spyan drangs dngos su bstims bzhugs mdzad :
rgyal blon 'bangs bcas byin chags bzhugs pa la :
bai ro'i thugs las 'od zer nub phyogs 'phros :
rig 'dzin gu ru pad+ma 'byung gnas la :
'khor du mkha' 'gro sde bzhis bskor nas byon :
bai ro'i zhal nas rgyal blon phyag 'tshol dang :
'di ni nga yi bla ma gu ru ste :
mthong thos smin grol lam la 'god do gsung :
rje blon yid dga' phyag 'tshal dbang zhus pas :
gu ru'i zhal nas rgyal po mdo nag khyod :
skye ba mang snga da lta thug gi bar :
nga yis byin gyis brlabs pa yin no gsungs :
phyi nang gsang ba gsum grol man ngag bstan :
rgyal blon 'khor bcas thos pas grol bar gyur :
bai ro'i rnam thar pad+ma'i dga' tshal las :
rgyal mo tsha ba'i rong du gter sbas shing chos rgyal mdo gzher nag po gu ru rin po che'i ye shes kyi skus rjes su bzung ba'i le'u ste bco lnga pa'o :
:de nas slob dpon bai ro tsa na dang :
rgyal blon 'khor bcas pho brang nang du log :
rgyal po'i btsun mo ar+Ya ku mA la :
lus po ma bde bu skyes ltas byung bas :
'phrigs pa shar te rim gro mang du byas :
re zhig dus na rgyal bu zhig btsas pas :
rje blon 'khor bcas dga' zhing yid bde nas :
btsas ston cher byas bai ros tshe dbang bskur :
ming yang chos rgyal bsod nams lde'u btsan gsol :
de nas rgyal po'i tshong dpon gyur ti zhes :
bod du phyin nas pho brang bslebs pa la :
bai ros gtam dris bod kyi rgyal khams su :
rgya gar paN grub gang dag yod dam med :
yang dag zab chos 'chad spel byed 'dug gam :
mkhan po zhi ba 'tsho dang gu ru rje :
da lta bod bzhugs chos ni ci ston dris :
tshong dpon na re bla ma bai ro lags :
bod kyi rgyal khams thams cad bde bar 'dug :
rgya gar paN chen bi ma mi tra byon :
sgra bsgyur mang bsdus lo tsA bslabs nas bzhugs :
bo d+hi satwa pad+ma 'byung gnas gnyis :
bsam yas na bzhugs chos ci gsung ma go :
ces pa la sogs lo rgyus mang zhus pas :
bai ro thugs dgyes g.yu sgra snying po la :
khyod ni ma 'dug bod kyi yul du song :
lo paN su bzhugs chos ci 'chad 'dug ltos :
phal pa'i chas zhugs sbas pa'i rnal 'byor gyis :
su la ma bshad gar song cha med song :
zhes gsungs g.yu sgra snying po bod du phyin :
bsam yas dbu rtser phebs nas khrom tshogs nyul :
kun la gtam dris bi ma bzhugs pa thos :
chos grar phyin nas 'dus pa'i dkyil du langs :
ka ka pa ri zer nas yun gcig bsdad :
bi ma mi tras sang+ga brda' thim gsung :
rab tu thugs dgyes bzhad cing g.yu sgrar gzigs :
mnga' bdag rgyal po rje 'bangs dogs pa zos :
g.yu sgra snying po khrom tshogs dkyil du phebs :
rje yi zhal nas slob dpon bi ma la :
mtha' mi ban+de de yi btsan tshig gtam :
ka ka pa ri'i sgra de ji lags zhus :
bi ma'i zhal nas 'u cag kun la zer :
nga la theg chen chos rnams mi 'chad par :
dbang po tha ma'i chos ston ci byed zer :
khyed cag rje 'bangs rnams la zer ba ni :
yon tan mi shes skyon mthong log lta can :
theg chen chos kyi snod med las ngan pa :
byis pas chos la nyan pa a re sdug :
de skad zer ba yin no rje 'bangs gsungs :
mi de mkhas pa zhig yin tshod 'dug pas :
gar song ltos la nang du khrid shog gsungs :
bod chen rnams kyis spyan drangs dbu rtser phebs :
bi ma thugs dgyes bai ro'i lo rgyus dris :
rgyal mo tsha ba'i rong kun chos la btsud :
'gro don phrin las rgyas 'dug zhus pa yis :
mkhan slob bi ma rgyal po dang bcas dgyes :
de nas g.yu sgras kyang ni chos rnams bsgyur :
bai ro'i ci mkhyen g.yu sgra snying pos shes :
rdzogs chen sems sde ma bu bco brgyad bsgyur :
de nas g.yu sgra bod nas rang yul byon :
pho brang gzi 'gag 'od 'bar nang du phebs :
bai ro'i mdun phyin lo rgyus zhib tu zhus :
de la bai ro dgyes nas 'di skad gsungs :
nga yi thugs sras g.yu sgra snying po khyod :
bod kyi yul phyin gtam khungs chod pas dga':
rgya gar paN grub mang po'i nang nas kyang :
mchog tu gyur pa paN chen bi ma la :
nga yi bla ma yin pas bod byon dga':
o rgyan pad 'byung bo d+hi satwa gnyis :
gang dang 'gran med ma bzhud bod bzhugs dga':
mnga' bdag rgyal po khri srong lde'u btsan yang :
chos la dga' phyir bsam pa 'grub pas dga':
da ni ngas kyang yul 'di chos la tshud :
'gro don 'grub 'dug re zhig bod la 'gro :
de la rgyal po mdo gzher ma dgyes nas :
nga yi bla ma bai ro tsa na lags :
'gro ba'i don mdzad bka' drin dpag tu med :
da yang ma bzhud 'di ru bzhugs par zhu :
bod dang rgyal mo rong chen rgya nag gsum :
rje la bzang ngan 'khor la mang nyung med :
da rung rmu rgod mtha' 'khob yul yod pas :
bai ro byon nas rgya nag chos la tshud :
'di na nyid las bla ma gzhan mi 'dug :
bod kyi yul na paN grub mang bzhugs pas :
nyi gcig yod na zla ma shar kyang rung :
ji ltar zhus kyang bai ros ma gnang ste :
'dul zhing med na sus kyang btul du med :
rgya nag yul du spyir na 'gro dgos kyi :
skabs shig dus la ma babs bod du 'gro :
yun ring mi 'gyangs rje dang mjal lo gsungs :
bla ma bsten tshul dang po phyi nas bsten :
smin grol chos zhu mnyes pa'i zhabs tog bsgrub :
gnyis pa bla ma nang nas bsten tshul ni :
ci gsung bka' sgrub lus dang longs spyod phul :
bag yod dran shes mig bzhin bsten pa'o :
gsum pa bla ma gsang bar bsten tshul ni :
spyi bor bsgom zhing gsol 'debs dbang bzhi blang :
tha ma 'od zhu rang gi sems dang bsre :
dbyer med ro mnyam chu la chu bzhag bzhin :
shar grol de bzhin nyid kyi gnad skyong ngo :
bzhi pa 'chi dus 'od gsal bsre tshul ni :
rang byung ngo bo don dam gdod ma'i klong :
bla ma dang ni rang sems dbyer med du :
mi dmigs spros bral chos sku'i dbyings su 'pho :
gzhan yang zhal gdams mang gsung bod du chas :
rgyal pos khrims rnga brdungs nas blon rnams bsdus :
slob dpon mi bzhugs bod du byon dgos gsungs :
ji ltar bzhugs par zhus kyang bshol ma thebs :
da ni bod du skyel zhing gtong rag 'bul :
nga yis gtsor byas rgyal blon 'bangs bcas kyis :
khams kyi dbyar mo thang bar skyel thung byed :
g.yu sgras gtsor byas mdo sngags chos sde'i nang :
bai ro'i thugs la su bab bod du gtang :
de ltar gsung zhing blon la gros 'chams nas :
rkang mgyogs mang btang yul mi thams cad bsdus :
slob dpon mi bzhugs bod du byon nges pas :
ci 'byor mchod pa phul la skyel mar gyis :
de ltar bsgos pas thams cad sprin bzhin 'dus :
bai ros zhi khro dong sprugs dbang zhig mdzad :
rgyal po'i pho brang gzi 'gag 'od 'bar du :
gser khri'i steng du za 'og dgu brtsegs bting :
de steng slob dpon bai ro tsa na bzhugs :
g.yas su gab rtse sum brtsegs g.yu sgra bzhugs :
lo tsA gzhan rnams gab rtse re rer bzhugs :
g.yon du dngul gyi khri la rgyal po bzhugs :
gab rtse sum brtsegs rje yi bka' blon gtso :
kong rong blon po li tsa khro 'bar bzhugs :
blon po gzhan rnams gab rtse re rer bzhugs :
de nas rim bzhin 'khor rnams gral du 'khod :
rgyab kyi g.yon gral sngags pa thams cad 'tshogs :
rgyal po'i zhal nas bai ro sku drin che :
mun pa'i gling du chos kyi sgron me sbar :
bdag kyang tshogs bsags zab mo'i chos dang 'phrad :
btsun mo blon 'bangs 'khor bcas chos la tshud :
bka' drin rmad byung lo rgyus mang du zhus :
gser phye bre khal lnga brgya rtsa gcig dang :
dngul gyi dong tse stong phrag bdun rnams dang :
rta brgya drel brgya ja rgyab dos bcas phul :
btsun mo'i rin chen rgyan cha yongs rdzogs dang :
blon po'i tshogs dang dmangs phal thams cad kyis :
ci 'byor re phul skyel thung ba la chas :
bai ro'i zhal nas rgyal blon 'bangs bcas gson :
nga ni nor 'dod zang zing bla ma min :
gser dngul dang ni btsun mo'i rgyan cha rnams :
ma 'ongs don du gter du sba bar bya :
nor gzhan mi mkho rang rang phar khyer gsungs :
cis kyang bzhes par zhus kyang ma gnang ste :
rgyal po'i bla g.yu sku rgyan yongs rdzogs phul :
'di ma blangs na nga nyid bsad dang mtshungs :
rje yis mna' bor bai ros bzhes nas su :
brag dmar rmog bzang zhes bya'i 'gram du sbas :
gser dngul gzhan rnams mang du bgos nas su :
gnas chen sum cu so brgyad dag la sbas :
bai ro'i rnam thar pad+ma'i dga' tshal las :
rgyal mo tsha rong chos la btsud cing bod du byon par chas pa'i le'u ste bcu drug pa'o :



de nas chos rgyal mdo gzher nag po gtsos :
btsun mo blon 'bangs dpon g.yog lnga brgya bcas :
tsha ba rong gi mi rnams thams cad 'dus :
bai ros rta mchog rag pa gdong nag chibs :
ngur smrig gos bgos 'dul 'dzin cha lugs mdzad :
mdo sngags gnyis kyi chos gral la zhugs pa :
rang rang chas 'dzin rol mo 'phen gdugs 'phyar :
dpal yul kong yag thang du skyel thung byas :
rdzu 'phrul mchod rten brgya dang rtsa brgyad bzhengs :
khyad du 'phags pa'i gter kha mang du sbas :
bai ro'i zhal nas rgyal blon 'bangs bcas kun :
da ni ma yongs 'di nas phar log song :
mchog gi slob ma g.yu sgra snying po dang :
nam yang mi 'bral mnyam du 'gro dgos gsungs :
khams kyi dbyar mo thang bar skyel zhus kyang :
ma gnang rje blon 'khor bcas yid 'gyod cing :
mang du ngus shing rang gi yul phyogs log :
bai ro dpon g.yog gnyis byas bod du byon :
lam du gter kha brgya dang rtsa brgyad sbas :
bsam yas tshes bcu'i dus mchod chen po'i skabs :
lo paN thams cad 'tshogs pa'i chos grar phebs :
mkhan chen gu ru gnyis dang bi ma la :
chos rgyal lo paN thams cad thugs dgyes gyur :
bai ro'i rnam thar pad+ma'i dga' tshal las :
tsha ba'i rong nas bod du byon pa'i le'u ste bcu bdun pa'o :
:de nas bi ma la dang bai ro yis :
gsang sngags phyi nang gsang ba'i rgyud mang bsgyur :
bo d+hi satwa g.yu sgra snying po gnyis :
'dul ba mdo yi gzhung lugs bstan bcos bsgyur :
o rgyan pad 'byung nam mkha'i snying po gnyis :
thabs lam zab pa rtsa rlung gtum mo bsgyur :
gzhan yang paN grub re dang lo tsA re :
mdo sngags gnyis ka rgya gar bzhugs tshad bsgyur :
bon lugs yang dag bzhag cing bon log bsnubs :
de dus btsun mo dang ni bon blon kun :
bai ro mthong dus ngo tsha 'gyod cing dogs :
chos blon rnams dang 'khor 'bangs kun dga' nas :
bai ro'i zhal mjal zhabs pad spyi bor blangs :
mdo sngags zung 'brel bstan pa dar zhing rgyas :
chos rgyal khri srong lde'u btsan thugs dgongs 'grub :
mkhan slob rnam gnyis ma bzhud bod du bzhugs :
rgyal pos gtong rag maN+Dal rgya cher phul :
bi ma mi tra rgya nag yul du byon :
lo paN gzhan rnams rang gnas rgya gar phebs :
bal bod gnyis kyi sa mtshams skyel ma byon :
bai ro tsa na g.ya' ma lung du bzhugs :
rgyal po'i thugs la ci babs bka' bzhin bsgrub :
re zhig lo sar byed pa'i chas bsdus nas :
rgyal pos rta rgyug de ru tshe dus byas :
mkhan slob gnyis gtsos lo tsA thams cad tshogs :
zhi khro dong sprugs la sogs gshin chog mdzad :
mu tig btsan por rgyal srid gtad nas su :
khri srong lde'u btsan mdzad pa ci bzhin du :
rgyal srid chos kyis 'tsho zhing bde la bkod :
slob dpon chen po bsam yas mchims phur byon :
bo d+hi satwa pho brang dbu rtser bzhugs :
lo chen mkhas pa bai ro tsa na nyid :
yer pa gtsug rum 'bar ba'i nags tshal phyin :
rdzogs pa chen po'i ting nge 'dzin la bzhugs :
re zhig dus na li yi yul gru na :
rgyal po tsan dra dz+nyA na tshe 'phos nas :
sras ni gcig med sras mo zhig yod pas :
ming ni lha lcam byang chub sgron ma zhes :
chos la dad cing bla ma la gus ldan :
sgrol dkar sprul pa khyad 'phags zhig bzhugs pa :
de yis bang chen mi gsum btang nas su :
bai ro'i mdun slebs gdan 'dren btang yin zer :
zhu 'phrin yi ge phyag rten dang bcas phul :
bai ro mkhan slob gnyis kyi drung du phyin :
lo rgyus zhus nas ji ltar bya lags dris :
gu ru'i zhal nas dus la babs 'dug pas :
myur du byon na 'gro don 'phel lung bstan :
bka' bzhin bsgrubs nas li yi yul du byon :
pho brang rat+na ma Ni'i gling zhes pa :
ngo mtshar bkod pa gzhal du ma grub pa :
de yi dbu rtser bai ro spyan drangs nas :
zhim dgu'i skyems drangs rin chen maN+Dal phul :
lha lcam byang chub sgron ma blon 'bangs bcas :
thams cad 'dus nas dga' zhing yi rangs nas :
gus pas phyag 'tshal zhabs pad spyi bor blangs :
rig 'dzin gtso mchog slob dpon bai ro lags :
li yi yul 'dir dam pa'i chos dar yang :
yang dag grol ba thob pa'i bla ma dkon :
yab gcig rgyal po mi bzhugs dgung du gshegs :
sras gcig med nas rgyal srid bdag gis bzung :
rigs ngan skye dman za ma mo yi lus :
tshogs ma bsags pas rgyal srid 'khor bar lhung :
nges don ston pa'i bai ro dngos nyid kyis :
thugs rjes rjes bzung rang byung ngo sprod stsol :
yang yang zhus pas bai ros bka' bstsal pa :
snod ldan byang chub sgrol ma bdag la gson :
da lta skye ba dman yang rigs rgyud bzang :
las 'phro ldan pas yang dag chos la mos :
mo lus yin kyang byang chub sgrub lam yod :
nga yis lcam khyod smin cing grol bar bya :
zhes gsung sems kyi rgyud lung ma lus bshad :
sems dang rig pa gcig gam gnyis yin dang :
ye shes dang ni rnam shes gcig gam zhus :
bai ro'i zhal nas byang chub sgron ma nyon :
'phro ba sems la ngo bo rig pa yin :
gdod nas dag par rtogs na gcig tu 'dod :
rnam par shes pa ye dag ye shes yin :
mnyam par bzhag dus stong par gnas pa ni :
chos skur ngos 'dzin gsal ba longs skur 'dod :
'phro ba sprul sku de gsum dbyings su gcig :
nam yang g.yo med mnyam pa nyid gnas na :
chos zad blo 'das ngo bo nyid sku 'o :
ces pa la sogs grol chos mang du gsungs :
byang chub sgrol mas nyams myong gnad thog khel :
rang byung ye shes ngos zin grol bar gyur :
gzhan yang las can sum cu rtsa bdun grol :
yang zab rdzogs pa chen po'i chos rnams gsungs :
yul der 'ja' lus grub pa drug cu byung :
li yi yul khams gdul bya'i zhing du gyur :
bai ro'i rnam thar pad+ma'i dga' tshal las :
li yi yul du 'gro don mdzad pa'i le'u ste bco brgyad pa'o :
:de nas rnam snang lo tsA'i thugs dgongs la :
da ni yul 'dir 'gro don rdzogs 'dug pas :
bod dang rgyal mo tsha rong byon dgongs nas :
btsun mo blon 'bangs bcas pa thams cad la :
da ni khyed rnams 'dod pa 'grub 'dug pas :
bod kyi rgyal khams gdul bya'i 'phro yod kyi :
mi bzhugs byon par gsungs pas lha lcam gyis :
bzhugs par nan tan zhus kyang ma gnang ngo :
de nas gser dngul rin chen mang po phul :
bod du byon nas mkhan slob rnam gnyis mjal :
mdo gzher nag pos pho nya btang dang 'phrad :
rgya nag yul dang rgyal mo rong chen du :
gdul bya 'phro rnams skyong phyir 'byon par zhus :
phrin yig rten bcas bai ro'i phyag tu sprad :
slob dpon la zhus yi ge bstan pa yis :
rgya nag 'dul ba'i dus la bab 'dug pas :
bai ro byon na nga yang 'bral med 'ong :
zhes gsung gu ru'i lung bstan ci bzhin du :
nam mkha'i snying po ye shes mtsho rgyal dang :
rlangs chen dpal seng rgyal ba'i blo gros bzhi :
dpal gyi dbang phyug g.yu sgra snying po bcas :
dpon slob bdun byas rgyal mo tsha rong byon :
gdul bya 'phro bskyangs rgya nag yul du byon :
zab gter mang sbas rgyal khams chos la btsud :
gu ru'i ye shes sku yang 'bral med byon :
skal ba ldan pa re 'gas zhal mthong ngo :
lo lnga'i bar du rgya dang tsha rong bzhugs :
rnam thar 'di yang de yi dus na mdzad :
mdo gzher nag po tshe yi dus byas nas :
gshin chog mdzad nas thar pa'i lam la bkod :
sras la rgyal srid gtad nas mnga' gsol mdzad :
bai ros smin grol chos gsung smon lam btab :
sras kyis bzhugs par zhus kyang ma gnang ste :
phyag rten mang phul dbyar mo thang bar bskyal :
bai ro 'khor bcas bsam yas dbu rtser phebs :
mkhan slob rnams dang mjal 'phrad bgro gleng mdzad :
de nas brag dmar g.ya' ma lung du byon :
rdzogs pa chen po nyams bzhes mthar phyin nas :
phung po lhag ma med par sangs rgyas so :
bai ro'i rnam thar pad+ma'i dga' tshal las :
mngon par sangs rgyas nas mjug sdud kyi le'u ste bcu dgu pa'o :
sa ma ya :
rgya rgya rgya :
rnam thar 'di nyid ma 'ongs pa'i 'gro don du dgongs nas ye shes mtsho rgyal bdag gis mjug bsdus shing :
'phrul gyi yi ger btab nas gter du sbas pa'o :
skal ldan las can gcig dang 'phrad par shog :
gu h+ya :
kha thaM:
'chi med bstan gnyis g.yung drung gling pa la dngos grub tu thob pa'o ///
/'jig rten mig gcig rnam snang lo tsA ba //
bai ro'i rnam thar pad+ma'i dga' tshal zhes //
ma 'ong bdag sogs dad pa'i gsos 'di ni //
kun mkhyen bla ma gar dbang dgongs gter nyid //
bsod nams rgya mtsho spel slad 'dzad med kyi //
chos sbyin 'di yang rag nyag bla ma yi //
dad pa'i blo dang btang ba'i dngos rdzas kyis //
dpal spungs gdan sar bzhengs pa'i dge ba des //
dpal ldan bla ma mnyes pa'i rgyur 'gyur zhing //
bdag sogs 'di nas byang chub ma thob bar //
dam chos bdud rtsi'i zas la longs spyod bzhin //
thugs rje'i grib bsil rtag tu ngal 'tshor shog
/ces pa'ang mkhyen sprul pas smras pa dge //
/
