@#//
gu ru drag po ye shes rab 'bar gyi smin byed rtsa ba'i dbang gi cho ga ye shes bcud sbyin zhes bya ba bzhugs so //
na mo gu ru pad+ma kro d+hA ya /
rnam dag dbyings las thugs rje'i rtsal chen g.yos //
ye shes me lce bye ba rab 'bar bas /
khams gsum dregs pa'i tshogs rnams 'joms mdzad pa //
'jigs byed bla ma drag por phyag bgyi 'o //
gang gi sgrub thabs byin rlabs nus pa'i stobs //
kun gyis 'gran bral dus snyigs 'byung po'i gshed //
nyams su len 'dod thog mar 'jug pa'i sgo
/smin byed nor bu'i them skas 'dir 'dzegs shig
/bla ma drag po ye shes rab 'bar gyi rtsa ba'i dkyil 'khor du slob ma gzhug pa'i tshul rgyas pa sgrub khog dang sbrel ba'i sta gon gyi rim pa rnams dang /
dngos gzhi'i bsnyen sgrub yan lag bcas rgyas par sbyor ba'i tshul ni dkyus su lag len dka' zhing yongs su grags pas ma smos la /
'dir mgyogs dbang mdor bsdus te bskur ba'i tshul la don gsum /
sbyor ba sta gon dang sgrub mchod /
dngos gzhi dbang bskur 'phros don dang bcas pa /
rjes kyi bya ba'i rim pa'o //
dang po ni /
bdag bskyed mchod pa sman raka gtor gsum /
phyi mchod rnams dang /
bum pa chas ldan gnyis bcas stegs bur spyi ltar bkod /
sta gon rdzas bzhi sogs 'du byas la /
bskyed rdzogs chung ba'i las byang gtum drag dmar nag gsang sgrub dang sbrel ba btang la bzlas pa ci 'grub bya /
'grub na bum bskyed gter gzhung ltar bskyed bzlas bya /
mi 'grub na /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs kyis gzungs thag blangs la snying po bzla /
mthar stong tshigs mchod bstod dang /
'bru gsum gyis mchod yon phul la bum lha 'od zhu bya /
las bum du rta mgrin nam 'khyil pa'i bskyed bzlas kyang spyi mthun bya'o //
de nas slob ma rnams la khrus bya /
bgegs gtor btang zhing bka' bsgo mtshams bcad 'don la srung 'khor gsal gdab /
sems bskyed dang chos bshad ci rigs bya ba las khyad par /
de'ang dus gsum gyi sangs rgyas thams cad las kyang thugs rje phrin las khyad par du 'phags pa 'od dpag med dngos gu ru pad+ma rgyal po de nyid kyi rnam 'phrul bkod pa zhing khams rab 'byams rgya mtshor khyab pa las /
khyad par du'ang mnyam med shAkya'i dbang pos gdul ba'i zhing 'dir ma 'gags pa'i thabs dang thugs rjes gang la gang 'dul gyi phrin las rgya che la rgyun mi chad pas mi dang mi ma yin gyi gdul dka' mtha' dag rnam grol gtan gyi bde ba la bkod par mdzad pa las /
lhag par yul dang yul can gyi rten 'brel 'dzom pa'i dbang gis gdong dmar mun gling bod kyi rgyal khams 'dir thugs rje'i rtsal bskyed de /
gu ru rin po che nyid kyi sgyu 'phrul kho nas dngos dang brgyud nas snying po'i bstan pa dang 'gro ba'i bde skyid spel bar mdzad cing /
sku dngos kyis 'dul ba'i rdzogs ldan gyi dus su skal ldan rje 'bangs mchog gi 'dus pa rnams la zab rgyas rdo rje theg pa'i chos char mtha' yas pa phab pa las /
gdug pa'i gza' klu rgyal 'gong rnams kyi gnyen por gu ru drag po gtum drag me'i phreng ba can gyi skur bzhengs te srog gi snying po blangs /
tha tshig gi gnad la phab /
bka'i 'bangs su bkol nas gu ru drag po'i rgyud dang gdams skor mtha' yas pa gsungs /
ma 'ongs pa na 'byung po gdug pa can kha dar bar gzigs nas so so'i dus skal la dgongs pa'i gdams ngag mang po gter du sbas shing nyid sprul gter ston rim par byon pa rnams kyis gtad rgya bkrol nas gzhan don rgya cher mdzad pa las /
skabs su babs pa drag po ye shes rab 'bar gyi gdams skor rnams lang gro lo tsA ba dkon mchog 'byung gnas dang gsang ba'i bdag mo ye shes mtsho rgyal la gnang zhing gnyer du gtad /
snyigs ma'i dus mtha'i 'dre rgod ma rungs pa gnyen po gzhan gyis 'dul bar dka' ba la 'di nyid kho na zab par dgongs te bka' rgya dang smon lam gyis mtshams sbyor gnang ba ltar /
mdo khams li thang gnam chen brag dkar zla gam dbang gi dkyil 'khor du gter rgyas btab pa /
'dul ba'i dus su son pa'i tshe /
'gro 'dul gter bdag gling pa'i lung byang las /
lang gro'i rnam 'phrul pad+ma drag po zhes :
rnal 'byor ldan pa mdo khams phyogs su 'byung :
zhes dang /
gter lung gzhan kha shas tshig mthun par /
bu 'bor phyogs su pad+ma mdo gling zhes :
dpa' bo thabs ldan gur drag gdams pa spel :
zhes sogs lung byang mang pos zin cing /
pad+ma drag po dngos dang rnam dbyer med pa'i ye shes kyi rtsal rdzogs pas byin rlabs nus pa'i gzi byin tshad med pa /
sde brgyad lha srin gdug rtsub can rnams kyis btegs pa'i khri la rtag tu bzhugs pa /
lang gro lo tsA'i ye shes kyi sgyu 'phrul rig 'dzin klong gsal snying po'am pad+ma mdo sngags gling pas spyan drangs te nag phyogs gdug pa'i tsha ngar zhi bar mdzad pa'i drag po ye shes rab 'bar gyi rtsa dbang rgyas pa bsgrub pa la sngon 'gro sta gon dang /
dngos gzhi'i dbang bskur ba gnyis su yod pa las thog mar sta gon gyi chos rnams zhu ba'i yon tu maN+Dal phul /
ces maN+Dal 'bul gzhug
/thal mo me tog dang ldan pas gsol ba 'debs pa 'di'i rjes zlos /
ho :
rdo rje slob dpon dgongs su gsol :
tshe gcig sangs rgyas 'grub pa'i thabs :
gsang sngags lam du sbyor ba yi :
sta gon chos rnams bstsal du gsol :
gsum /
slob dpon gyis lan sbyin la /
ho :
rigs drug nang nas dal 'byor dang :
dal 'byor chos bzhin gsang sngags dang :
las 'phro 'bras bu longs spyod na :
skyabs su 'gro nas rim bzhin rtsoms :
zhes gnang ba sbyin cing bka' bsgos pa la /
thun mong dang khyad par gyi sdom pa 'bogs par gsol ba gdab pa 'di'i rjes zlos /
kye ho :
rdo rje rgyal po che ba'i mchog :
slob dpon khyod ni dgongs su gsol :
byang chub chen po'i tshul ston pa :
mgon po chen po bdag 'tshal lo :
de nyid dam tshig rim pa dang :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag nyid gzhug tu gsol :
lan gsum mam gcig
/de la 'dun pa 'di ltar du mdzod /
bla ma dang gnyis su med pa'i che mchog pad+ma drag po'i dkyil 'khor la dkon mchog rtsa gsum rgya mtshos bskor te mngon sum bzhin du bzhugs pa la /
bdag gzhan nam mkhas khyab pa'i rigs drug gi 'gro ba mtha' dag byang chub ma thob kyi bar du skyabs su 'gro snyam pa'i mos gus dang bcas te 'di'i rjes zlos /
na mo :
bdag dang mtha' yas sogs lan gsum /
'khor ba sdug bsngal gyi rgya mtshor bying ba'i ma rgan sems can mtha' dag dpal chen pad+ma drag po'i go 'phang la 'god par bya /
de'i ched du dkyil 'khor gnyan por 'jug cing smin grol gyi rim pa mthar phyin par bgyi'o snyam du sems bskyed pa 'di'i rjes zlos /
hU~M:
ma gyur 'gro ba sogs gsum /
de dag gis thun mong so byang gi 'jug sgo grub nas sngags kyi thun mong ma yin pa rigs lnga spyi dang bye brag gis bsdus pa'i dam tshig dang sdom pa'i brtul zhugs bzung ba'i blos 'di'i rjes zlos /
rdo rje slob dpon dgongs su gsol :
dus 'di nas bzung byang chub bar :
dkon mchog gsum bzung mi gtong ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rdo rje rigs kyi sdom pa bzung :
rin chen rigs mchog chen po yi :
dam tshig yid du 'ong ba la :
nyin re bzhin du dus drug tu :
sbyin pa rnam bzhi rtag tu sbyin :
pad+ma'i rigs mchog dag pa la :
phyi nang gsang ba'i sdom pa gsum :
theg pa gsum dang chos rnams bshad :
las kyi rigs kyi dam tshig tu :
sdom pa thams cad ldan par ni :
yang dag nyid du bzung bar bgyi :
mchod pa'i las kyang ci nus bgyi :
byang chub sems kyang bla na med :
dam pa bdag gis bskyed byas nas :
sems can rnams kyi don gyi phyir :
bdag gis sdom pa ma lus bzung :
ma bsgral ba rnams bsgral ba dang :
ma grol ba rnams dgrol bar bgyi :
lan gsum /
so shing dbang gi shing sor bcu gnyis pa rgya mdud dang changs gzung bcum gzhog me tog cod pan can dang ra ba 'du byas la /
de nas dngos grub kyi pra ltas brtag pa'i rten 'brel dang ldan pa'i so shing 'di nyid tshom bu'i dkyil 'khor ye shes dkyil 'khor dngos su gsal ba la dngos grub gang thob kyi ltas bstan du gsol snyam pa'i yid rtse gcig pas 'dor bar zhu /
so shing sbyin la /
ho :
bu khyod dkyil 'khor chen po ru :
zhugs nas dngos grub brtag bya'i phyir :
ye shes lnga ldan so shing 'di :
rdo rje thal sbyar so yis dor :
oM gu ru d+he wa d+hA ki nI:
badzra hA sa hA:
zhes 'dor du gzhug
/shar lho nub byang phrin las bzhi'i dngos grub ste :
mtshams su phran tshegs 'grub par gsungs so //
skyor chu ni las thams cad kyi bum pa'i chu dung zhal du blug ste /
baM baM baM las byung ba'i chu :
ces lan bdun bzlas /
khyor chu lag g.yas pas lan gsum 'thungs pas ngag gi nyes skyon dag par mos shig
/oM hrIHb+hi shud+d+he sarba d+harmA sarba pA paM ni tsar+Ya sarba saM sho d+ha ni sarba b+hi kal pa :
a pa nA ya hU~M:
zhes lan gsum sbyin /
srung skud dmar po la rdo rje'i mdud pa byas te gtso bo'i sngags btab /
rdo rje'i mdud pa skyes pa'i dpung pa g.yon dang mo'i g.yas su bcings pas bar du gcod pa thams cad las srung bar mos /
hrI:
rdo rje theg pa'i dkyil 'khor du :
'jug pa'i bar chad byed pa'i bgegs :
bsrung phyir rdo rje'i srad bu 'di :
skal ldan khyod la gdags par bgyi :
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
bud+d+ha mai tri sarba rak+Sha rak+Sha sarba swA hA:
zhes bcing /
rmi lam gyi mtshan ma brtag pa'i phyir ku sha chung ba sngas dang che ba stan du zungs shig
/hU~M:
skal ldan khyod ni dus gsum du :
dge dang mi dger 'gyur ba gang :
dkyil 'khor 'di 'dra mthong ba yis :
brtag par bya phyir sngas stan sbyin :
legs nyes mtshan ma ci byung yang :
nangs pa rang la ma gsang smros :
oM badzra tIk+Sh+Na paM:
zhes byin /
de dag gis sta gon gyi chos rnams grub pa lags /
dge bsngo byas la slob ma gyes /
slob dpon gyis bdag bskyed bsdu ldang bsngo smon bcas gyis 'grub bo //
de nas sgrub mchod bya ba la /
stegs bur ras bris kyi dkyil 'khor bkram /
med na maN+Dal la 'bru'i tshom bu lha grangs bkod pa'i steng khri'u la sngar sta gon byas pa'i bum pa /
de'i khar thod pa mtshan ldan chang dang sbyar bas bkang ba bzhag pa'i khar sin+d+hu ra'i me long la hU~M gi mtha' skor du rtsa sngags g.yas skor du bris pas bkab pa'i khar shel rdo bzhag la dar dmar gyi gur phub /
mdun du lha tsaka yongs rdzogs /
thod pa chos sman gyis bkang ba /
rdor dril /
g.yas su dbu rgyan /
rgyab tu rdo rje /
g.yon du dril bu /
mtshams rnams su phyag mtshan drug po dang dur khrod chas kyi tsaka li /
tshe dbang 'chi med rnga sgra sbrel na /
rgyab ngos su sgrub gtor dang tshe ril chang /
rjes gnang sbrel na phreng ba me long glegs bam rnams dang /
thun mong ma yin pa la sde brgyad srog dbang byed na de'i gtor ma dang /
srog yig brgyad so sor bris pa'i tsaka li thod ngan du bcug pa gzhi'i 'og gam mdun du bkod /
gang ltar mdun ngos su sman raka gtor gsum /
phyi mchod phreng tshar du bsham /
gzhan yang srung ma'i gtor 'bul /
tshogs dang chad brtan /
sngon gtor sogs phrin las la dgos pa rnams dang /
las bum /
mig dar me tog
/srung skud dmar po rtsa sngags kyis btab pa sogs dbang la dgos pa rnams tshogs par bya'o //
de nas slob dpon gyis sngon 'gro nas brtsam bskyed rdzogs 'bring po'i phrin las gzhung bsrangs la bdag mdun dbyer med du sgrub /
dzapa? kyi gong du dzapa? khang phyes te so sor 'phro 'du'i dmigs gnad sbyar ba'i rtsa bsnyen ci 'grub dang las sngags khyugs tsam sbyar /
bum bzlas sta gon skabs ltar byas la stong tshigs phul zhing bum lha 'od zhu bya /
tshe dbang byed na bla ma drag po'i tshe sgrub sbyar la bdag mdun la tshe bcud bsdu bstim gyi dmigs pa bcas dzapa? bzla /
rgyas par spro na bla ma longs sku sbyar ba dang tshe 'gugs btang na'ang 'brel rung mdor bsdu ba'i tshe mi dgos /
de nas srung ma'i gtor 'bul rgyas pa lcogs dka' bas 'don cha nyung bsdus btang /
tshogs byin rlabs nas bsgral bstab kyi bar song nas /
dbang chog ye shes bcud bsdus ltar ram /
mi lcogs na /
rig pa'i me tog dor la gnang ba nod do //
gnyis pa dbang bskur ba la gsum /
'jug pa /
dngos gzhi /
'phros don no //
dang po ni /
sta gon byas pa'i slob ma rnams khrus nas dbyung /
bgegs gtor btang /
bka' bsgo bgegs bskrad mtshams gcod srung 'khor sgom pa rnams byas la /
sems bskyed gsal btab nas /
spro zhing nus na dbang gi rnam gzhag bshad /
bsdu na /
bla ma drag po ye shes rab 'bar gyi dkyil 'khor chen por smin byed rtsa ba'i dbang bskur bsgrub pa la slob dpon gyis bgyi bar 'os pa rnams grub /
da khyed rang rnams kyi ngo skal du gyur pa dkyil 'khor du 'jug pa'i rim pa dang /
zhugs nas mngon par dbang bskur ba gnyis su yod pa las thog mar 'jug pa'i chos rnams zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/mtshams sbyor spyi mthun bcas 'bru gsum gyis gdong g.yogs /
A khaM bI ra hU~M gis cod pan sbyin /
bla ma dang dkyil 'khor gyi gtso bo dbyer med pa la dad mos drag pos thal mo me tog dang bcas te gsol ba 'debs pa 'di'i rjes zlos /
e ma :
bla ma drag po che ba'i mchog :
dkyil 'khor mnga' bdag dgongs su gsol :
bdag ni drag po'i dkyil 'khor du :
smin cing grol ba'i dbang mchog stsol :
lan gsum /
slob dpon gyis lan sbyin pa /
legs so bu khyod skal pa bzang :
che btsan 'gran zla dang bral ba'i :
dregs pa'i srog bdag drag po ste :
'di nyid klong du ma grub na :
dregs pas rang gi srog la rgol :
tshul bzhin bsgrub par nus la sbyin :
tshul min gang yin phyir dengs 'tshal :
zhes gnang ba bstsal cing spro ba dris pa'i lan gsol ba 'debs pa 'di'i rjes zlos /
e ma bla ma dgongs su gsol :
bdag ni dam tshig gtsor 'dzin zhing :
las dang skal pa snod dang ldan :
smin grol dngos grub bstsal du gsol :
dngos sta phral zhing zhag gis chod pa'i skabs sogs bar 'dir skyabs sems sdom bzung rnams sta gon skabs ltar bya /
dngos sta sbrel skabs mi dgos /
de nas gsang ba'i dkyil 'khor gnyan por 'jug cing /
ye shes rgyud la skyed nus pa'i rtsa ba dam tshig la tshul bzhin gnas dgos pas rdo rje'i chu nan sbyin pa dang /
dam tshig rdo rje'i rgyas gdab pa dang /
slob dpon dang dkyil 'khor gyi lha dbyer med du gzung bar bsgo ba rnams rim par 'byung ba lags pas nges 'tshal /
nang mchod las bum gyi chu bsres pa sbyin la /
hU~M hrI:
pad+ma drag po'i dam chu 'di :
bsrung na thar par skyel ba'i chu :
nyams na dmyal bar 'phen pa'i chu :
snying la bzhag gis dam du zungs :
sa ma ya na ra kan Tha Tha :
rdo rje snying gar bzhag la /
'di ni sngags kyi dam tshig rdo rje ste :
khyod kyi snying gi dkyil du rgyas gdab cing :
dam tshig bsrung na rdzogs pa'i sangs rgyas thob :
ma bsrungs nyams na dmyal ba'i gting rdo ste :
de phyir 'di la gces par bskyang bar gces :
rdo rje mgor bzhag la /
de ring phyin chad bu khyod kyi :
rdo rje slob dpon nga yin gyis :
bdag gi lus ngag yid gsum la :
rgyal ba'i sku gsung thugs su zungs :
de nas srung skud 'dogs la /
hU~M hrI:
drag po'i dkyil 'khor la smin la :
bar chad bgegs rnams bsrung ba'i phyir :
srung skud rdo rje'i mdud par bcas :
ye shes lnga yi rgyas gdab bo :
oM hU~M trAM hrIHA:
badzra rak+Sha rak+Sha :
da dbang gi gzhi dgod pa ye shes pa dbab pa yin pas khyed rang rnams sgo gsum gyi gnad legs par gcun la gzhan du ma yengs par dmigs pa 'di ltar du sgoms shig
/oM ma hA shUn+ya tA sogs /
chos thams cad 'od gsal ka dag chen po'i ngang nas /
snod rnam par dag pa bde chen dbang drag rol pa'i gzhal med khang gi dbus su pad nyi dregs pa bsnol ba'i gdan la /
bcud rnam par dag pa khyed rang rnams kyi rig pa hU~M yig dmar po las skad cig gis pad+ma drag po ye shes rab 'bar sku mdog dmar po /
zhal gsum g.yas dkar g.yon ljang ba /
phyag drug g.yas gsum rdo rje tho lum me phung g.yon gsum thod khrag lcags sdig phur bu 'dril ba /
dpal dang dur khrod kyi chas rnams rdzogs shing gar dgu'i nyams kyis brjid pa /
zhabs bzhi 'dor thabs ye shes kyi me 'bar ba'i klong na 'gying zhing rang 'od kyi yum dang 'khril ba'i gnas gsum du rdo rje gsum gyi rang bzhin yi ge 'bru gsum gyis mtshan par gsal thob /
de nas rgyud rnam par dag pa ye shes dbyings na bzhugs pa'i byin rlabs dbab pa'i slad du /
bla ma dkyil 'khor pa'i lha tshogs rnams kyi thugs ka dang khyed rang rnams kyi gnas gsum nas 'od zer dpag tu med pa 'phros /
dur khrod gsang ba mchog gi zhing rab 'byams dang /
rnga yab pad+ma 'od lang+ka dpal gyi pho brang na bzhugs pa'i rtsa gsum rgyal ba'i dkyil 'khor pa rnams dang /
khyad par pad+ma drag po rtsal gyi thugs rgyud bskul /
de thams cad kyang skad cig gis drag po ye shes rab tu 'bar ba'i dkyil 'khor gyi rnam par nam mkha' gang ba tsam du byon te khyed rang rnams la thim pas gsang ba gsum gyi byin rlabs rdzogs par zhugs par mos shig
/'beb pa'i rdzas bdug
/dbyangs rol bcas las byang gi spyan 'dren dang snying po'i mthar /
badzra A be sha ya a A:
btags pa brjod /
de ltar dbab pa'i ye shes pa byang chub ma thob kyi bar sgo gsum la ro gcig tu brtan par byas pa'i mos pa mdzod /
tiSh+Tha badzra /
rdo rje mgor bzhag
/sngar byin pa'i rin po che'i cod pan sngon nas 'brel ba'i rang rigs kyi lha la 'bul ba'i mos 'dun dang tshig 'di'i rjes zlos bcas 'dor bar zhu /
hU~M:
rang byung dbyings nas grub pa'i lha :
che mchog pad+ma drag po la :
'brel ba'i rig pa'i me tog 'bul :
phrin las lhun grub bstsal du gsol :
badzra tsit+ta puSh+pe hU~M:
zhes tshom bu'i dkyil 'khor du 'dor gzhug
/ma rig pa'i sgrib g.yogs mig dar dang lhan cig bsal bar mos shig
/kye ho :
ma rig 'khrul pas bsgribs pa yi :
ling thog de ring ngas 'byed kyis :
ye shes spyan du gsal gyur nas :
lha dang rgyud don mthong bar shog :
ces mig dar bsal /
dag pa ye shes kyi mig thob pas pad+ma drag po'i dkyil 'khor rten dang brten par bcas pa mngon sum bzhin du mjal bar mos la dad pa dang spro ba rgya chen po skyed cig
/e ma ho :
ltos shig dkyil 'khor 'di la ltos :
sa lam rdzogs pa'i bkod pa la :
ye shes rnam lnga'i bkrag mdangs 'tsher :
rnam thar sgo dang theg pa'i tog :
stobs bcu lhun rdzogs gzhal yas la :
log sred ma lus gnon pa'i khrir :
rtsal rdzogs thabs shes gdan steng du :
che mchog drag po thod phreng rtsal :
sku gsum yongs rdzogs zhal gsum la :
rigs drug 'dul phyir phyag drug gis :
so sor rigs kyi phyag mtshan 'dzin :
zhabs bzhis bdud bzhi rgyal bsen brdzis :
sku gsung thugs yon phrin las kyi :
sprul pa'i dkyil 'khor lha tshogs rnams :
ma 'dres 'ja' tshon ci lta ba :
e ma ya mtshan yi dam lha :
e ma las ldan skal pa bzang :
e ma 'dren pa'i bka' drin can :
dkyil 'khor lha dang slob dpon mched :
byang chub bar du thar pa'i grogs :
nam yang 'bral bar ma gyur cig :
ces me tog 'thor /
khyed rang rnams kyi gsang ba'i mtshan rdo rje 'dus pa rtsal zhes bya ba yin no //
de rnams kyis dkyil 'khor du 'jug pa'i chos rnams grub /
dngos gzhi dbang bskur ba la thun mong rig pa'i dbang lnga /
khyad par sku gsung thugs yon tan phrin las dang bcas pa'i dbang /
mtha' rten gyi rim pa rnams su yod pa las thog mar thun mong rig pa'i dbang lnga zhu ba'i yon du maN+Dal phul /
gsol ba 'debs pa 'di'i rjes zlos /
ho :
rigs kun 'dus pa'i slob dpon dgongs :
khyed zhabs pad+mo'i bka' drin gyis :
bdag la thugs rjes nyer dgongs la :
rigs lnga'i thun mong dbang mchog stsol :
gsum /
slob ma rnams dang dbang rdzas bum chu mi bskyod pa yab yum rdo rje dril bu 'dzin pa'i skur gyur /
hU~M hU~M hU~M:
dbang rdzas kyi lha 'od du zhu ba rnam rgyal bum pa'i chur gyur /
bum pa spyi bor bzhag la /
hrI:
sangs rgyas kun gyi bum pa'i dbang :
zhe sdang rtog pa rnam par 'joms :
me long ye shes rdo rje'i rigs :
dkyil 'khor yongs kyi dbang thob shog :
oM badzra ka lak+Sha a b+hi Shiny+tsa hU~M:
oM AHu da ka a b+hi Shiny+tsa hU~M:
su ra te satwaM:
a haM:
zhes bum chu 'thor 'thung bya /
slob ma rnams dang dbang rdzas dbu rgyan rin chen 'byung ldan yab yum ser po rin chen dang dril bu 'dzin pa'i skur gyur /
swA swA swA:
dbang rdzas kyi lha 'od du zhu ba rin po che'i dbu rgyan du gyur /
hrI:
sangs rgyas kun gyi dbu rgyan dbang :
nga rgyal rtog pa rnam par 'joms :
mnyam nyid ye shes rin chen rigs :
dkyil 'khor yongs kyi dbang thob shog :
oM rat+na a b+hi Shiny+tsa trAM:
oM badzra mu kuT a b+hi Shiny+tsa hU~M:
su ra te satwaM:
a ho :
badzra tuSh+ya ho :
oM hU~M trAM hrIHA:
slob ma rnams dang dbang rdzas rdo rje 'od dpag med dmar po pad+ma dang dril bu 'dzin pa'i skur gyur /
hrIHhrIHhrI:
dbang rdzas kyi lha 'od du zhu ba rdo rje rtse lnga par gyur /
hrI:
sangs rgyas kun gyi rdo rje'i dbang :
'dod chags rtog pa rnam par 'joms :
sor rtog ye shes pad+ma'i rigs :
dkyil 'khor yongs kyi dbang thob shog :
oM pad+ma badzra a b+hi Shiny+tsa hrIH
slob ma rnams dang dbang rdzas dril bu don grub yab yum ljang gu rgya gram dang dril bu 'dzin pa'i skur gyur /
hA hA hA:
dbang rdzas kyi lha 'od du zhu ba sgra dang ldan pa'i dril bur gyur /
hrI:
sangs rgyas kun gyi dril bu'i dbang :
phrag dog rtog pa rnam par 'joms :
bya grub ye shes las kyi rigs :
dkyil 'khor yongs kyi dbang thob shog :
oM karma g+hAN+De a b+hi Shiny+tsa A:
a mo g+ha sid+d+hi A:
slob ma rnams dang dbang rdzas rdor dril rnam snang yab yum dkar po 'khor lo dang dril bu 'dzin pa'i skur gyur /
oM oM oM:
dbang rdzas kyi lha 'od du zhu ba rdo rje dang dril bur gyur /
hrI:
sangs rgyas kun gyi ming gi dbang :
gti mug rtog pa rnam par 'joms :
chos dbyings ye shes bde gshegs rigs :
dkyil 'khor yongs kyi dbang thob shog :
oM bud+d+ha nAm a b+hi Shiny+tsa oM:
zhes dbang rdzas so sos dbang bskur la dag pa brjod pa ni /
'o skal ldan rjes su 'jug pa'i slob ma rnams la :
mi bskyod pa chu'i dbang gis rgyal ba thams cad kyi thugs bde stong ye shes kyi dbang thob :
rin chen 'byung ldan dbu rgyan gyi dbang gis rgyal ba thams cad kyi yon tan mi zad gter gyi dbang thob :
'od dpag med rdo rje'i dbang gis rgyal ba thams cad kyi gsung dbyangs yan lag drug cu'i dbang thob :
don yod grub pa dril bu'i dbang gis rgyal ba thams cad kyi phrin las 'gro ba 'dul ba'i dbang thob :
rnam par snang mdzad ming gi dbang gis rgyal ba thams cad kyi las bzhi lhun gyis grub :
khams gsum chos kyi rgyal po mkha' mnyam gdul bya 'dren pa'i dbang thob pa yin no :
hrI:
phung po lnga ni rigs lnga'i sku :
khams lnga yum lnga'i rang bzhin te :
bud+d+ha rdo rje rin chen dang :
pad+ma karma thod phreng rtsal :
dbang drag rigs lnga'i dbang thob nas :
phrin las lhun gyis grub pa 'o :
gnyis pa khyad par gyi dbang lnga zhu ba'i yon du maN+Dal /
gsol ba 'debs pa 'di'i rjes zlos /
e ma ho :
che mchog drag po thod phreng dang :
dbyer med bla ma dgongs su gsol :
bdag cag rdo rje slob ma la :
yi dam drag po he ru ka'i :
dbang bzhi'i bka' drin gnang ba stsol :
smin cing grol bar mdzad du gsol :
gsum /
lan sbyin pa /
ho :
khyod rang yi dam drag po'i sku :
thugs kar ye shes sems dpa' sgoms :
rim bzhin dbang bzhi'i ting nge 'dzin :
ma yengs dran gsal brtan pos longs :
lam 'dir ting nge 'dzin gyis 'gro :
bcud dang ldan pas khrid pa las :
gzhan du tshol ba'i 'du shes spongs :
zhes gdams /
de nas rtsa ba'i dbang lnga rim par bskur ba yin pas 'dun pa 'di bzhin du mdzod /
snang stong dbyer med ye shes lha'i dkyil 'khor mtshon pa rnam rgyal bum pa spyi bor bzhag pas lus la bum pa'i dbang bskur rdzogs par mos shig
/bum pa thogs la /
hU~M hrI:
pad+ma drag po'i dkyil 'khor lha'i :
bcud 'dus bum pa'i bdud rtsi 'dis :
skal ldan lus la dbang bskur bas :
phung po lha ru smin par shog :
oM AHhU~M`:
artsig nirtsig sogs /
kA ya a b+hi Shiny+tsa oM:
des sku bum pa'i dbang thob /
lus kyi sgrib pa dag
/bskyed pa'i rim pa bsgom pa la dbang /
sku mi zad pa rgyan gyi 'khor lo mngon du 'gyur ba'i skal pa can du byas pa yin no //
grags stong dbyer med mtshon pa me long sngags byang mgrin par bzhag cing /
bde stong zung 'jug mtshon pa thod pa'i bdud rtsi myang ba la brten nas ngag la gsang ba dang shes rab ye shes kyi dbang bskur rdzogs par mos shig
/me long mgrin par bzhag
/bdud rtsi sbyin la /
hU~M hrI:
pad+ma drag po'i dkyil 'khor lha'i :
sngags kyi phreng dang bdud rtsi'i bcud :
skal ldan ngag la dbang bskur bas :
ngag dbang sngags kyis grol bar shog :
rtsa sngags /
wA ka a b+hi Shiny+tsa A:
des gsung gsang ba dang sher dbang thob /
ngag gi sgrib pa dag
/rtsa rlung thig le'i rnal 'byor bsgom pa la dbang /
gsung mi zad pa rgyan gyi 'khor lo mngon du 'gyur ba'i skal pa can du byas pa yin no //
rig stong dbyer med mtshon pa rdo rje sems dpa'i me long gi brda la brten nas sems la ka dag dang lhun grub kyi dbang bskur rdzogs par mos shig
/shel rdo bstan cing snying gar bzhag la /
hU~M hrI:
phyi gsal nang gsal zang thal shel :
'char gzhi ma 'gags sna tshogs rgyan :
rang grol thugs su dbang bskur bas :
brda yis chos nyid rang grol shog :
rtsa sngags /
tsit+ta a b+hi Shiny+tsa hU~M:
des thugs rig pa rtsal gyi dbang thob /
yid kyi sgrib pa dag
/rdzogs pa chen po bsgom pa la dbang /
thugs mi zad pa rgyan gyi 'khor lo mngon du 'gyur ba'i skal pa can du byas pa yin no //
grol ba bzhi ldan mtshon pa bdud rtsi sman gyi thod pas dbang bskur bas spang rtogs mthar phyin yon tan gyi dbang bskur rdzogs par mos shig
/sman thod gtad cing myang du gzhug la /
hU~M hrI:
pad+ma drag po'i dkyil 'khor lha :
yon tan mi 'dzad gter la mnga':
myong tshad smin pa'i dbang bskur bas :
yon tan mtha' rgyas dbang thob shog :
rtsa sngags /
sarba pany+tsa a b+hi Shiny+tsa hrI:
des yon tan mtha' rgyas kyi dbang thob /
lhan skyes kyi sgrib pa dag
/thun mong dang mchog gi dngos grub sgrub pa la dbang /
yon tan mi zad pa rgyan gyi 'khor lo mngon du 'gyur ba'i skal pa can du byas pa yin no //
thabs shes zung 'jug mtshon pa rdo rje dang dril bu byin pas phrin las 'gro ba 'dul ba'i dbang bskur rdzogs par mos shig
/rdor dril lag tu gtad la /
hU~M hrI:
zhi rgyas dbang dang drag po'i las :
bstan dang 'gro don lhun grub nor :
thabs shes rtags kyi dbang bskur bas :
phrin las phyogs bcur khyab gyur cig :
rtsa sngags /
sarba d+harmA d+hA tu karma a b+hi Shiny+tsa hrI:
des 'gro 'dul phrin las kyi dbang thob /
'pho ba'i sgrib pa dag
/thabs dang shes rab sgo nas las rab 'byams sgrub pa la dbang /
phrin las mi zad pa rgyan gyi 'khor lo mngon du 'gyur ba'i skal pa can du byas pa yin no //
de dag rnams kyis ye shes lha'i sku gsung thugs yon tan phrin las mi zad pa rgyan gyi 'khor lo dang skal pa mnyam par gyur pa la dbang rtags su 'bar ba'i phyag mtshan rnams kyis mnga' gsol par mos shig
/phyag mtshan g.yas g.yon gsum gsum rim par gtad la /
hU~M hrI:
da ni slob ma'i lus ngag yid :
drag po'i sku gsung thugs su smin :
slob ma lha dang skal pa mnyam :
rtsal rdzogs rtags dbang rdzogs par byed :
gnam lcags rdo rje rtse dgu yis :
'gyur med rtogs pa rdzogs pa'i dbang :
gnam lcags tho lum 'bar ba yis :
bdag 'dzin log rtog bcom pa'i dbang :
bskal pa'i me dpung 'bar ba yis :
ma rig nyes tshogs sreg pa'i dbang :
skal ldan rgyud la yongs rdzogs shog :
b+han+d+ha dmar gyis bkang ba yis :
nyams pa'i snying khrag 'thung ba'i dbang :
gnam lcags sdig pa mgo dgu yis :
rgyal 'gong dam sri 'dul ba'i dbang :
gnam lcags 'bar ba'i phur pa 'dis :
nyes tshogs drung nas 'byin pa'i dbang :
skal ldan rgyud la yongs rdzogs shog :
de rnams kyis dbang lnga rjes 'brel dang bcas pa song nas /
gsum pa mtha' rten sku gsung thugs kyi dbang bskur ba la /
dkyil 'khor pa'i lha tshogs rnams las ye shes kyi sku gnyis pa re 'phros nas khyed rang rnams kyi gnas so sor thim pas so so'i byin rlabs nus stobs ma lus pa thob par mos shig
/gtso 'khor gyi tsaka li rnams kyis rim par dbang bskur la /
hU~M hrI:
che mchog drag po pad+ma thod phreng gi :
sku gsung thugs yon gzi byin nus par bcas :
ma lus yongs su rdzogs pa'i dbang bskur bas :
che mchog dkyil 'khor gtso dang dbyer med shog :
rtsa sngags /
kA ya wA ka tsit+ta a b+hi Shiny+tsa hU~M hrI:
hU~M hrI:
che mchog drag po pad+ma thod phreng gi :
sku yi byin rlabs thugs rje nus pa'i mdangs :
'jam dpal gshin rje gshed kyi skur bzhengs nas :
skal ldan bu yi lus la dbang bskur bas :
'jam dpal gshin rje'i nus pa rdzogs par shog :
rtsa sngags /
ya mAn+ta ka kA ya a b+hi Shiny+tsa oM:
hU~M hrI:
che mchog drag po pad+ma thod phreng gi :
gsung gi byin rlabs thugs rje nus pa'i mdangs :
dbang chen rta mchog rol pa'i skur bzhengs nas :
skal ldan bu yi ngag la dbang bskur bas :
rta mgrin dbang gi nus pa yongs rdzogs shog :
rtsa sngags /
ha ya grI ba a b+hi Shiny+tsa A:
hU~M hrI:
che mchog drag po pad+ma thod phreng gi :
thugs kyi byin rlabs thugs rje nus pa'i mdangs :
gsang bdag phyag na rdo rje'i skur bzhengs nas :
skal ldan bu yi yid la dbang bskur bas :
gsang bdag thugs kyi nus pa yongs rdzogs shog :
rtsa sngags /
badzra pA Ni tsit+ta a b+hi Shiny+tsa hU~M:
hU~M hrI:
che mchog drag po pad+ma thod phreng gi :
yon tan byin rlabs thugs rje nus pa'i mdangs :
yon tan mkha' 'gro sde lnga'i skur bzhengs nas :
skal ldan bu yi rgyud la dbang bskur bas :
yon tan sde lnga'i nus pa yongs rdzogs shog :
rtsa sngags /
ha ri ni sa sarba gu Na a b+hi Shiny+tsa hrI:
hU~M hrI:
che mchog drag po pad+ma thod phreng gi :
phrin las byin rlabs thugs rje nus pa'i mdangs :
phrin las yak+sha me dbal skur bzhengs nas :
skal ldan rigs kyi bu la dbang bskur bas :
phrin las yak+sha'i nus pa yongs rdzogs shog :
rtsa sngags /
badzra hU~M:
rak+sha hU~M:
yak+sha hU~M:
sarba karma a b+hi Shiny+tsa hU~M:
hU~M hrI:
che mchog drag po pad+ma thod phreng gi :
rig rtsal byin rlabs thugs rje nus pa'i mdangs :
rdo rje khro rgyal bcu yi skur bzhengs nas :
skal ldan rigs kyi bu la dbang bskur bas :
stobs bcu'i nus pa ma lus yongs rdzogs shog :
rtsa sngags /
hU~M hU~M:
hU~M hU~M:
hU~M hU~M:
hU~M hU~M:
hU~M hU~M:
a b+hi Shiny+tsa hU~M hU~M:
hU~M hrI:
che mchog drag po pad+ma thod phreng gi :
mthu stobs bya khyung rgyal po'i skur bzhengs nas :
skal ldan rigs kyi bu la dbang bskur bas :
zlog sgyur nus pa ma lus yongs rdzogs shog :
rtsa sngags /
khroM g+ha ru Da kA la hU~M phaT:
kA ya wA ka tsit+ta a b+hi Shiny+tsa hU~M:
des khyed rang rnams che mchog pad+ma drag po gtso 'khor rnams dang dbyer med pa'i ye shes lha'i phyag rgyar dngos su gyur pa la dur khrod chas rgyan rnams kyis mnga' gsol bar mos shig
/glang chen ko rlon gtad la /
hU~M hrI:
theg chen stobs bcu rdzogs mdzad pa'i :
glang chen gos kyis dbang bskur bas :
bdud las rgyal ba'i dbang mchog 'di :
skal ldan 'di la yongs rdzogs shog :
oM badzra hasti ti ra ma hA a b+hi Shiny+tsa mAM:
stag sham gtad la /
hU~M hrI:
bdag 'dzin ru tra bsgral ba yi :
dpa' bo stag sham 'di gtad pas :
chos dbyings rol pa chen po las :
dgra bgegs bsgral ba'i dbang thob shog :
oM badzra kA la satri kro ta a b+hi Shiny+tsa mAM:
rgyan drug gtad la /
hU~M hrI:
rigs drug gang 'dul bsgral ba'i rtags :
pha rol phyin drug rtags kyi rgya :
ma 'dres yongs rdzogs chen po'i dbang :
gang 'dul 'khor ba dgrol bar shog :
oM badzra d+harma mu dra sarba a b+hi Shiny+tsa mAM:
mgo phreng gtad la /
hU~M hrI:
'khor 'das skye shi tshar gcod cing :
'du byed lnga bcu yongs grol ba'i :
thod phreng sbrul chun 'di gtad pas :
'khor ba sgrol ba'i dbang rdzogs shog :
oM badzra d+harma mu tra sarba a b+hi Shiny+tsa mAM:
de rnams kyis lus la lha sku phyag rgya'i dbang bskur rdzogs pas deng phyin chad snang ba thams cad lha'i dkyil 'khor gsal stong chu zla lta bur sgom pa'i rim pa la brtson par gyis shig
/hrI:
phung lnga rigs lnga'i he ru kas :
gang 'dul 'gro don byed pa la :
yan lag drug cu'i gsung dbyangs kyis :
zhi rgyas dbang drag lhun gyis grub :
lha bsgom sngags bzlas ting 'dzin la :
ma grub bar du ma g.yel zungs :
bla ma dang dkyil 'khor gtso mchog dbyer med pa'i thugs ka nas sngags kyi phreng ba dmar shar gyis byung /
khyed rang rnams lhar gsal ba'i zhal du zhugs /
thugs kar nyi steng hU~M yig dmar po'i mthar 'khod par mos la sngags 'di rnams kyi rjes zlos /
oM AHhU~M swA hA:
oM AHhU~M badzra gu ru pad+ma sid+d+hi hU~M:
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
badzra hU~M:
yak+sha hU~M:
rak+sha hU~M:
a ya ma du ru tsa sha na mA ra ya phaT:
lan gsum /
des ngag la rdo rje sngags kyi dbang bskur rdzogs pas deng phyin chad grags pa thams cad gsang sngags kyi rang sgrar shes pas bzlas pa'i rim pa chu bo'i rgyun lta bu dang ma bral bar gyis shig
/hU~M:
lus lha ngag sngags yid ting 'dzin :
rdo rje gsum gyi ye shes sku :
chos dbyings mi shigs thig le'i klong :
gzhom gzhig med pa'i sku thob shog :
des sems la ting nge 'dzin sgom pa'i dbang bskur rdzogs pas deng phyin chad dran rtog thams cad ye grol chos sku'i rang bab tu shes pas gshis lugs su la zlo ba'i dgongs pa bskyang bar gyis shig
/ye d+harma sogs brjod la me tog 'thor zhing rab tu gnas /
shis brjod bya /
brgyud 'dzin bsnyen sgrub byed mkhan la dregs pa'i srog dbang bskur na zur gsal gter gzhung srog dbang dang dregs pa'i gsol mchod sbrel la skabs 'dir bskur /
bka' rdzogs don gnyer can la rjes gnang sbrel na'ang skabs 'dir blang ngo //
gang ltar rtsa ba'i dbang chen ni gong gsal des rdzogs pa yin la /
'phros don tshe dbang 'dir sbrel na /
de rnams kyis rtsa ba'i dbang bskur yongs rdzogs grub nas rjes 'brel bkra shis tshe'i dbang bskur ba zhu ba'i yon du maN+Dal phul mdzod /
gsol ba 'debs pa 'di'i rjes zlos /
e ma mgon po che ba'i mchog :
rig 'dzin tshe yi dbang phyug dgongs :
dus min 'chi ba'i gegs sel nas :
tshe yi rig 'dzin dngos grub stsol :
gsum /
ho :
dad ldan dge ba'i ngang tshul can :
'gro la byams dang phan sems ldan :
dge ba'i sa bon ldan la sbyin :
tshul min yin na phyir dengs shig :
hU~M hU~M hU~M:
de'i lan gsol ba 'di'i rjes zlos /
bdag ni dkar po'i chos la zhugs :
gzhan la phan pa'i sems mchog bskyed :
dus min 'chi ba bzlog pa dang :
tshe yi dbang mchog bstsal du gsol :
tshe dbang sger du byed skabs 'dir skyabs sems gong gsal dang rgyun bshags yan lag brgyad pa tsam bya dgos /
khyed rang rnams skad cig gis pad+ma drag po rgyan cha lugs phyag mtshan yongs su rdzogs pa'i thugs kar ye shes sems dpa' tshe dpag med dang bcas par gsal ba'i gnas gsum 'bru gsum gyis mtshan pa dang /
slob dpon gyi thugs ka nas 'od zer nam mkha' gang ba 'phros pas ye shes pa dpag tu med pa spyan drangs te lus ngag yid gsum la thim pas byin gyis brlabs par mos shig
/snying po la dbab sngags btags pas byin phab la //
tiSh+Tha badzras brtan par bya /
bla ma dkyil 'khor pa las ye shes kyi lha sku gnyis pa 'phros khyed rang rnams la thim pas lha dang dbyer med du gyur te bdud bzhi'i g.yul las rgyal bar mos shig
/lha tsaka tshang ma'am gtso bo'i sku spyi bor bzhag la /
hU~M hrI:
ye shes rab 'bar dkyil 'khor lha :
drag po'i lha dbang lus la bskur :
'jigs pa brgyad sogs dus min bgegs :
tshe la bar chad mi 'byung shog :
oM AHhU~M:
artsig sogs /
kA ya a b+hi Shiny+tsa A+oM:
bum pa rang byung dkyil 'khor gyi lha las 'chi med bdud rtsi'i rgyun spyi bor babs lus kyi nang khengs pas 'gyur med rdo rje sku'i tshe dbang thob par mos /
rnam bum spyi bor bzhag la /
hU~M hrI:
skye med bum pa'i klong yangs nas :
chos nyid 'dus ma byas pa'i lha :
tshe mchog 'chi med bdud rtsi 'dis :
tshe yi rig 'dzin mchog thob shog :
oM a mA ra Ni dzI ban+ti ye swA hA:
tshe b+h+rU~M g.yu b+h+rU~M g.yu tshe b+h+rU~M:
A yu dz+nyA na g.yu tshe b+h+rU~M:
kA ya a b+hi Shiny+tsa oM:
b+han+d+ha'i gzhal yas khang du lha tshogs yab yum bde sbyor mdzad pa'i byang chub sems kyi bdud rtsi myang bas rtsa rlung byin gyis brlabs te 'gag med rdo rje gsung gi tshe dbang thob par mos /
b+han+d+ha mgrin par bzhag la /
hU~M hrI:
b+han+d+ha drag po'i gzhal yas khang :
lha tshogs byang chub sems kyi rgyun :
myang bas 'chi med rig 'dzin gyi :
dngos grub bdud rtsi'i dbang thob shog :
rtsa sngags dang /
wA ka a b+hi Shiny+tsa A:
gsal stong zang thal dwangs pa'i shel dang mi 'gyur ba rdo rjes mtshon te chos nyid skye 'chi med pa gnas lugs don gyi rang ngo bskyangs pas 'khrul med rdo rje thugs kyi tshe dbang thob par mos /
shel dang rdo rje snying khar bzhag la /
hU~M hrI:
sems nyid gsal la 'gag pa med :
snang stong zung 'jug skye 'chi bral :
mi shigs rdo rje drag po'i rgya :
skye 'chi bral ba'i dbang thob shog :
rtsa sngags dang /
tsit+ta a b+hi Shiny+tsa hU~M:
snod bcud yongs rdzogs gtor ma'i lha las byin rlabs bdud rtsi 'od zer gyi rnam pa gnas lngar zhugs pas lhun grub yon tan gyi tshe dbang thob par mos /
sgrub gtor spyi bor bzhag la /
hU~M hrI:
dam tshig drag po srung ba'i gur :
ye shes 'chi med bcud du dbab :
dbang drag tshe dpag med mgon gyi :
yon tan lhun rdzogs dbang thob shog :
oM A hU~M artsig sogs /
oM a mA ra Ni dzI ban+ti ye swA hA:
gu Na A yur+dz+nyA na tiSh+Tha a b+hi Shiny+tsa hU~M:
srid zhi'i dwangs bcud bsdus pa'i thabs shes kyi rdzas mchog myang bas 'byung lnga'i dwangs ma stobs su gyur te gzhom bral rdo rje'i lus kyis mkha' khyab kyi 'gro ba 'dul ba'i phrin las kyi tshe dbang thob par mos /
tshe ril chang bcas pa sbyin la /
hU~M hrI:
chos sku snang mtha' longs sku tshe dpag med :
sprul sku pad 'byung sngon byung drang srong gi :
tshe ril bdud rtsi zag med rdzas mchog gis :
reg tshad bgegs zhi myang tshad rig 'dzin sar :
skad cig bgrod pa'i phrin las rdzas mchog gis :
mkha' khyab sems can sgrol ba'i dbang thob shog :
rtsa sngags /
sarba karma A yur+dz+nyA na tiSh+Tha a b+hi Shiny+tsa hU~M hrI:
de nas spro na bkra shis rdzas rtags dang rgyal srid kyis dbang bskur /
shis brjod rgyas par bya'o /
de ltar na de dag rnams kyis rig 'dzin klong gsal snying po'i zab gter las byon pa bla ma drag po ye shes rab 'bar gyi rtsa ba'i smin byed /
tshe dbang 'chi med rnga sgra dang bcas legs par grub pa yin pas sogs kyis mtshams sbyar la dam tshig khas blang /
gtang rag maN+Dal /
lus 'bul /
dge bsngo byas la slob ma rnams rang gnas su btang ngo //
gsum pa rjes kyi rim pa ni /
tshogs la rol zhing lhag ma gtang /
gtor skyong nas shis brjod kyi bar phrin las ltar byas pas 'grub bo //
gter chen nyid dus khrigs su phab pa med //
phyis su kaHthog rgyal sras kun mkhyen sogs //
'dra min phyag bzhes byung yang rtsa ba'i don //
ci nus bkod 'dir nongs na bzod par gsol //
ma rungs dam 'gong bdud sde'i tshang tshing kun //
yeX shesaX zhugs lces rmegs med bsregs nas kyang /
snang srid dag pa'i 'khor lor rabaX 'baXr bas //
rdo rje rtse mo'i sa mthar phyin gyur cig
/ces nyer mkho'i dbang gis rang nyid la 'dod pa 'jo ba'i cha rkyen du 'chi med bstan gnyis g.yung drung gling pas gter chen 'di nyid kyis khyad par du byin gyis brlabs pa'i gnas mchog rdzong shod bde gshegs 'dus pa'i pho brang chen por bgyis pa dge legs 'phel //

//
