gnam chos bde chen zhing sgrub kyi tshogs mchod snying por dril ba bsod nams char 'beb ces bya ba bzhugs so //
na mo gu ru a mi ta b+ha ya /
'dir mtshan gyi gling bu rna ba'i bcud du song ba na /
mi phyed pa'i dad pas gsol ba lan gcig tsam btab pas kyang dag pa'i zhing khams bde ba can du dbugs 'byin par mdzad pa'i bcom ldan 'das mgon po 'od dpag tu med pa'i sgrub thabs /
sprul sku mi 'gyur rdo rje bdud 'dul rol pa rtsal la dag pa'i snang bar mgon po nyid kyis mngon sum gnang ba'i tshigs rgyud sde 'og ma ltar gnas pa nyid /
grub brnyes bye ba'i khyu mchog karma a rA gas cho ga'i yan lag 'ga' zhig bla med ltar bkral ba dang rjes su 'brel bar tshogs mchod mdor bsdus bya ba'i tshul la /
dkyil 'khor gyi mdun du dam rdzas su 'os pa'i yo byad rnams gtsang zhing bkod pa mdzes par bstar ba la /
bsang sbyang chus bran nas thog mar byin gyis brlab pa ni /
hU~M:
rang nyid lha yi thugs ka nas :
raM las me 'phros dngos 'dzin bsregs :
yaM las rlung byung bag chags gtor :
khaM las chu byung gnyis 'dzin bkrus :
raM yaM khaM:
oM AHhU~M:
oM AHhU~M gsum 'od du zhu :
bdud rtsi dkar dmar mthing gar gyur :
oM AHhU~M:
lan mang du brjod /
tshogs zhing spyan 'dren pa ni /
hU~M:
sku gsum rtsa brgyud bla ma rnams :
tshogs la spyan 'dren gshegs su gsol :
kha skong   'od dpag med mgon lha tshogs rnams //
tshogs la spyan 'dren gshegs su gsol //
yi dam lha tshogs ma lus pa :
tshogs la spyan 'dren gshegs su gsol :
mkha' 'gro'i lha tshogs thams cad kun :
tshogs la spyan 'dren gshegs su gsol :
chos skyong srung ma ma lus pa :
tshogs la spyan 'dren gshegs su gsol //
nor lha dam can rgya mtsho rnams :
tshogs la spyan 'dren gshegs su gsol :
tshogs gtor 'di la byin gyis rlobs :
rnal 'byor bsam pa bsgrub tu gsol :
oM AHhU~M gu ru a mi ta b+ha d+he wa d+hA ki nI shrI d+harma pa la ba su de wa sa pa ri wA ra badzra sa mA dza :
tshogs phud 'bul ba ni /
oM AHhU~M:
tshigs rkang gnyis kha skong   bcom ldan mgon po 'od dpag med //
phyogs bcu'i rgyal ba sras bcas dang //
rtsa ba gsum gyi lha tshogs la :
zhal zas tshogs kyi mchod pa 'bul :
dgyes pa'i tshul gyis bzhes su gsol :
bzhes nas dbang dang dngos grub stsol :
thugs dang 'gal bar gyur pa bshags :
dam sri gnod byed zhal du bstab :
oM AHhU~M gu ru a mi ta b+ha d+he wa d+hA ki nI g+ha na tsakra pU dza khA hi :
bskang bshags bya bar spro na skong rdzas rnams /
na maHsarba ta tha ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
nam mkha' mdzod kyi sngags rgya lan gsum gyis 'dod yon rgya mtsho'i sprin chen por spel la /
hU~M:
thugs dam skong ba'i dam rdzas ni :
gzugs sgra dri ro reg bya chos :
mchod yon zhabs bsil me tog dang :
bdug spos mar me dri chab dang :
zhal zas rol mo snyan pa'i dbyangs :
sman gtor rak+ta glu gar mas :
bla ma sku gsum thugs dam bskang :
sku lnga mtshan brgyad thugs dam bskang :
bla ma rnams kyi thugs dam bskang :
tshigs rkang drug kha skong /   bcom ldan 'od dpag med mgon sogs //
sangs rgyas rnams kyi thugs dam bskang //
spyan ras gzigs dbang phyag rdor sogs //
sems dpa' rnams kyi thugs dam bskang //
byang sems khyu mchog dgra bcom tshul //
nyan rang rnams kyi rnams thugs dam bskang //
gur drag bka' dgongs phur gsum sogs :
yi dam rnams kyi thugs dam bskang :
phag khros seng gsum mtsho rgyal sogs :
mkha' 'gro rnams kyi thugs dam bskang :
rgyal po khri srong lde'u btsan sogs :
rje 'bangs rnams kyi thugs dam bskang :
ma ning shan pa gza' bdud sogs :
chos skyong bka' srung thugs dam bskang :
kha skong /   bdud mgon la sogs bde chen zhing //
skyong mdzad rnams kyi thugs dam bskang //
rnam sras dzam lha la sogs pa :
nor lha kun gyi thugs dam bskang :
de ltar thugs dam bskangs nas kyang :
bdag gi bsam pa 'grub pa dang :
zhi rgyas dbang drag 'grub par mdzod :
hU~M:
tshigs rkang gnyis kha skong   bcom ldan mgon po 'od dpag med //
phyogs bcu'i rgyal ba sras bcas dang //
rtsa ba gsum gyi lha tshogs la :
bdag cag 'khor dang bcas pa yis :
'khor ba'i nyon mongs dbang gyur te :
mi shes thugs dang 'gal gyur kun :
mthol lo bshags so bzod par mdzod :
ces dang /
yi ge brgya pa lan gsum bzlas pas /
rang bzhin dang bcas pa'i sdig ltung thams cad byang zhing dag par bsam /
de nas tshogs la rol zhing /
lhag ma rnams bsdus te /
oM AHhU~M gis byin gyis brlab /
pheM pheM zhes pas lhag ma'i mgron sprin ltar gtib par bsam /
ma mo mkha' 'gro sha za dur bdag mo :
lhag la dbang ba 'byung po gtor len rnams :
lhag ma 'di bzhes gnod byed dgra bgegs rnams :
thams cad rdul du brlag pa'i phrin las mdzod :
uSh+mi Ta ba liM ta kha kha khA hi khA hi :
zhes lhag gtor gtang /
'od dpag med mgon dkyil 'khor du //
tshogs kyi mchod pa phul ba yis //
bdag gzhan 'gro ba ma lus kun //
bde chen zhing du skye bar shog
/ces smon lam btab /
tshogs mchod rkyang pa la ma grub kyang rung mod /
spro na chad tho bsgrag pa ni /
gtor ma oM AHhU~M gis byin gyis brlab /
hU~M:
sngon tshe slob dpon pad+ma yi :
lha srin dam la btags pa rnams :
sngon gyi thugs dam ma g.yel bar :
brgyan pa'i gtor ma 'di bzhes la :
rnal 'byor bcol pa'i phrin las mdzod :
bshal chus brtan ma skyong ba ni /
hU~M:
slob dpon pad+ma 'byung gnas kyis :
brtan ma bcu gnyis dam la btags :
bka' dang dam las ma 'da' bar :
brgyan pa'i gtor ma 'di bzhes la :
bcol pa'i phrin las 'grub par mdzod :
ma ma hriM hriM ba ling+ta khA hi khA hi :
rjes chog ni /
oM gu ru a mi ta b+ha sa pa ri wA ra ar+g+haM pad+yaM sogs nas /
shab+da sarba pU dza pra tIts+tsha swA hA:
hU~M:
bde chen zhing du chos kyi 'khor lo bskor :
sogs kyis bstod /
ma rnyed yongs su ma tshang dang :
gtso bor nus pa ma mchis pas :
'dir ni bgyi ba gang nongs pa :
de kun khyod kyis bzod par rigs :
ces dang /
yi ge brgya pas nongs pa bshags /
mdun bskyed kyi rten yod na /
oM/
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ye swA hAH
zhes brjod cing me tog 'thor la brtan bzhugs bya /
bum pa dang gtor ma lha bskyed pas mtshon pa rnams la dmigs nas /
de nas mdun gyi bcom ldan 'das //
sogs bsdu rim dang /
e ma ho :
ngo mtshar sangs rgyas sogs bsngo smon gyis mtshams sbyar /
shis pa brjod pa ni /
hU~M:
sku gsum bla ma rnams kyis bkra shis shog :
yi dam lha tshogs rnams kyis bkra shis shog :
mkha' 'gro chos skyong nor lha'i bkra shis shog :
gter srung dam can rgya mtsho'i bkra shis shog :
ces sogs bkra shis kyi tshigs su bcad pa ci rigs dang bcas me tog gi char sil mar bsnyil bas bde legs su bya'o //
de'ang gong du smos pa ltar /
gter gzhung rtsa ba ltar na rgyud sde 'og ma'i cho gar gnas kyang /
grub brnyes chags med rin po che'i mchod pa'i skabs sman gtor rak+ta'i mchod pa sogs cho ga'i yan lag 'ga' zhig bla med dang mthun par bkral bas /
spro zhing nus na tshogs kyi mchod pa sogs kyang shin tu skabs su babs shing /
de la chags med rin po che nas mdzad par byas pa'i tshogs mchod cig mchis kyang mdzad min som nyi'i gnas su grags pas /
'dir gnas chos rang gi rtsa gsum spyi'i las byang gi tshogs skong sogs lhag pa'i lha gang la'ang sbyor ba phyag bzhes su mdzad pa'i rjes su 'brangs te /
skabs su babs pa'i mtshams sbyor cung zad bcas nyung gsal snying por dril ba'i tshul gyis sbyar ba'o //
zhes pa'ang rtogs ldan dkon mchog bstan 'dzin chos kyi rgyal mtshan gyis tshul 'di lta bu zhig gyis shig ces bskul pa ltar /
mtsho skyes bla ma dgyes pa'i 'bangs mkhyen brtse'i dbang pos sbyar ba'i yi ge pa ni 'jam dbyangs ye shes mtha' yas kyis bgyis pa'i dge bas /'brel tshad yid can rgya mtsho'i rdul snyed bde can dag pa'i zhing du dbugs dbyungs te bla na med pa'i byang chub rin po che myur du thob pa'i rgyur cig /sarba dA ka l+yA NaM b+ha wa tu /
dge'o ///
/dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
