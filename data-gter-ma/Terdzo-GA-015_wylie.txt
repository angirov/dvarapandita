@#//
rdor sems thugs kyi sgrub pa'i yan lag zab lam 'pho ba'i man ngag gi zin bris kun bzang myur lam zhes bya ba bzhugs so //
oM swasti /
dus gsum rgyal ba kun gyi mkhyen brtse dang //
nus pa'i rang gzugs rje btsun rdo rje 'chang //
bka' drin gsum ldan phrin las rnam par rgyal //
thugs rje nyi ma'i snang bas 'gro kun gyi //
tshe rabs skye dang skye bar ngan 'gro yi //
'jigs mun tshogs kyis dam 'khyud 'khor mtsho ru //
gnas pa'i 'gro blo'i gzhi rgyud dri ma'i tshogs //
bsal nas thar lam 'dren mdzad de la 'dud //
'dir 'gro ba rnams 'chi bdag gi zhags pas bzung ba dag ngan 'gro'i 'jigs pa las skyob pa'i phyir rdor sems thugs kyi sgrub pa'i yan lag zab lam 'pho ba'i man ngag gi dmigs khrid kyi rim pa zin bris su bkod pa la /
sngon 'gro
/dngos gzhi /
las la sbyor ba dang gsum /
dang po sngon 'gro la gnyis las /
dang po thun gyi sngon 'gro ni /
lus gnad rnam par snang mdzad kyi chos bdun bca' bar /
rkang pa rdo rje'i skyil krung gis gcig
/sgal tshigs dang ltag pa drang por bsrang bas gnyis /
mgrin pa cung zad rgur bas lkog mas ol mdud non tsam byas pas gsum /
lce rtse ya rkan la sbyar bas bzhi /
mchu so rang sar bzhag pas lnga /
lag ngar bsrang ba'i mnyam gzhag gis drug
/rked pa nyed lto ba phyir phul bas bdun po byas te /
ngag gnad rlung ro dgu 'bud dus sna bug g.yon nas chung 'bring che gsum /
g.yas nas de 'dra ba gsum /
dbus nas de 'dra ba gsum /
gsum 'bud dus g.yas g.yon dbus gsum nas lan re 'bud /
dmigs pa g.yon nas nad thams cad rnag khrag ljan ljin gyi rnam pa /
g.yas nas nad gdon srog chags sbal sbrul sdom sdig stag gzig dred la sogs pa'i rnam pa /
dbus nas sdig sgrib thams cad dud khu dang sol khu'i rnam par rlung dang 'grogs te phyir sangs kyis song bar bsam /
sems gnad rang gi spyi bor sna tshogs pad+ma 'dab brgyad /
de'i steng du nyi ma dang zla ba'i gdan gyi steng du rtsa ba'i bla ma gsal btab ste /
dpal ldan rtsa ba'i bla ma rin po che //
bdag gi spyi bor pad zla'i gdan bzhugs nas //
bka' drin chen po'i sgo nas rjes bzung ste //
sku gsung thugs kyi dngos grub bstsal du gsol //
zhes lan dgu'am bdun lnga gsum gyi nyung mtha' ngag 'don mos pa bdag gi rgyud byin gyis brlab tu gsol snyams pa'i ngang nas gsol ba btab ste /
bla ma spyi bo nas snying dbus su thim ste rang sems dang 'khrug gi 'dres par bsams la /
bdag gis bla ma'i rnal 'byor gyi lam zab mo nyams su blangs pa la brten nas bdag gzhan sems can thams cad myur du rnam pa thams cad mkhyen pa'i go 'phang da lta nyid du thob par gyur cig snyam du bsams te /
dge ba 'di yis myur du bdag
/dpal ldan bla ma 'grub gyur nas /
'gro ba gcig kyang ma lus pa //
de yi sa la 'god par shog
/ces dge ba bsngo //
gnyis pa theg pa spyi'i sngon 'gros blo sbyong ba la bdun las /
dang po ni /
dal 'byor rnyed dka' bsam pa la /
rang cag rnams tshe sngon bsags rgyab kyi mthus da res dal 'byor gyi chos bco brgyad dang ldan pa'i mi lus rin po che rgyu rkyen dpe grangs gang la bsams kyang rnyed par dka' ba'i dus 'dir /
nam bzhag gtan gyi 'dun ma dam pa'i chos gsha' ma zhig ci nas kyang bya'o bsam /
gnyis pa 'chi ba mi rtag pa ni /
mthar 'chi ba yong snyam pa kun gyi blo la yod kyang /
re zhig mi 'chi bar re ba'i blo de 'chi kha tshun chad du 'byung /
blo ngan des bsgribs nas tshe 'di'i rnam g.yeng la 'byams nad phyi ma'i don sgrub pa phyi gshol le lo'i dbang du 'gro bas da lta nyid du chos la 'bad par bya'o bsam /
gsum pa 'khor ba'i nyes dmigs bsam pa la /
'gro drug so sor sdug bsngal zad mtha' med pa myang dgos pas de las thar ba'i phyir du dam pa'i chos la 'bad par bya'o bsam /
bzhi pa las 'bras smin tshul la /
las mi dge ba bcu dang du blangs pas mi 'dod pa bcu dang /
dge ba bcu dang du blangs pas 'dod pa bcu ste /
de ltar dge ba bcu la gnas pa ni 'di phyi kun tu bde ba'i rgyu yin pas 'bad rtsol chen pos ci nas kyang bsgrub par bya'o snyam du bsam par bya'o //
lnga pa skyabs 'gro ni /
skyabs yul ngo bo drin chen rtsa ba'i bla ma la rnam pa dpal rdo rje sems dpa' yab yum gcig chog nor bu lugs su bsgoms te skyabs 'gro'i yul yin la /
skyabs 'gro'i gang zag ni /
rang gi g.yas su pha /
g.yon du ma /
mdun du dgra
/rgyab tu gnyen /
mtha' skor du dgra gnyen ris su ma chad pa'i sems can thams cad sa chen po'i dreg pa ltar 'khod par bsams la /
de thams cad 'dun jus gcig sgril gyi sgo nas lus gus pas thal mo sbyar /
ngag gus pa'i sgo nas skyabs 'gro'i tshig 'ur dir dir 'don /
yid gus pas rang gzhan sems can thams cad 'jigs rung 'khor ba'i sdug bsngal drag po 'di las 'di phyi bar do gsum du bskyab tu gsol snyam pas /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung te byang chub ma thob bar :
sgo gsum gus pas rtag tu skyabs su mchi :
zhes skyabs 'gro brjod /
drug pa sems bskyed ni /
'o ma gyur nam mkha'i mtha' dang mnyam pa'i sems can thams cad snying re rje snyam pas smon pa sems bskyed /
'di thams cad snying rje ba'i sar bzhag pas mi phan rnam grol gtan gyi bde ba la 'god par bya snyam pas 'jug pa sems bskyed dang bcas /
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
zhes sems bskyed brjod /
dbugs phyir 'gro ba'i tshe /
bdag gis tshe rabs nas bsags pa'i dge ba dang bde ba byas pa thams cad sems can rnams la sbyin /
sems can thams cad bde ba dang bde ba'i rgyu dang ldan par gyur cig bsam /
dbugs nang du rngub pa'i dus sems can thams cad kyis tshe 'khor ba thog med nas bsags pa'i sdig sgrib rnams bdag la smin par gyur cig snyam pas btang snyoms sems bskyed /
sems bskyed bya skyed byed mi dmigs pa'i ngang du dar gcig 'jog pa don dam sems bskyed do //
bdun pa tshogs gsag pa ni /
yan lag bdun pa'i dmigs pa 'dod chags zhe sdang gti mug nga rgyal phrag dog log lta /
the tshom rnams kyi gnyen por /
phyag 'tshal ba /
mchod pa 'bul ba /
sdig pa las ldog pa /
rjes su yi rang ba /
chos 'khor bskul ba /
gsol ba 'debs pa /
dge tshogs bla na med pa'i byang chub tu bsngo ba'i mos pas /
bla ma dpal ldan rdo rje sems :
mchog gsum rgyal ba sras bcas la :
rnam kun btud de phyag 'tshal zhing :
phyi nang mchod pa rgya mtshos mchod :
sdig pa las ni ldog bgyi zhing :
bsod nams kun la rjes yi rangs :
rtag tu chos 'khor bskor ba dang :
'gro gnas bar du bzhugs slad du :
bdag ni gus pas gsol ba 'debs :
bsod nams gang des mkha' mnyam 'gro :
bla med byang chub gnas thob shog :
ces ngag 'don brjod de /
skyabs yul rang gi spyi bo nas snying dbus la sib kyis thim par bsam pa ni sngon 'gro'i rim pa'o //
gnyis pa dngos gzhi la /
stong ra sbyang ba /
sgo dgu bkag pa /
rlung sems bsdu ba /
bsu skyel la bslab pa bzhi las /
dang po stong ra sbyong ba ni /
lus gnad chos bdun bca'/
ngag gnad rlung so mar bzhag
/sems gnad rang bzhin gyis sbyang bde na dang /
mi bde na ngag tu /
oM swa b+hA wa sogs brjod pa'i rkyen gyis rang tha mal gyi lus 'di nam mkha' la 'ja' yal ba ltar bun long gis yal bar bsams la sems snang med du cung zad bzhag
/de'i ngang las rang lus phyi lpags pa'i skya ris tsam las nang glo snying sogs gdos bcas kyi rnam pa med par dwangs gsal 'od kyi rang bzhin dper na phru ma phus btab pa'am dar dkar gyi lding gur phub pa'am /
shel gyi bum pa ltar phyi gsal nang gsal dwangs shing sgrib pa med par bsam /
gnyis pa sgo dgu bkag pa ni /
de ltar gsal ba'i snying khar hU~M yig mthing ga che chung mtheb sor gang tsam zhig gsal btab /
de gsal ba dang /
de las hU~M spro rim dang bstun /
ngag tu /
hU~M hU~M zhes brjod pas snying ga'i hU~M yig de las thur du hU~M gnyis chad pas gshang lam dang chu lam /
gcig chad pas lte ba /
gyen du gcig chad pas kha'i lce chung gi thad /
gnyis chad pas sna gnyis /
gnyis chad pas mig gnyis /
gnyis chad pas rna ba gnyis /
gcig chad pas dpral ba'i sgo rnams dang /
sbyong ba'i skabs 'dir gegs chung khyad slar yang gcig chad pas tshangs pa'i bu ga yang bkag ste /
dper na skar khung 'be dos bkag pa ltar /
nang nas chu mi 'dzags pa lta bu /
phyi nas rlung mi thar ba lta bu bsgoms rjes snying kha'i hU~M yig mi dmigs par bsam mo //
de ltar ma bkag na 'chi ba'i tshe sgo gang dang gang du 'pho ba'i tshul ni /
gshang lam las dmyal ba /
chu lam las dud 'gro
/lte ba nas 'dod lha rigs drug
/kha nas yi dwags /
sna nas gnod sbyin /
mig las mi /
rna ba las grub pa'i lha zhes grul bum /
dpral ba las gzugs khams kyi lha rnams su 'pho zhing /
de'ang ngan 'gro'i sgo dgur bshad tshod las /
'dir dngos bstan brgyad las mi 'byung ba ci'i phyir snyams na /
bla ma kha cig spyi bo'i rtsa bug nas gzugs med kyi lha dang /
tshangs bug nas thar pa'i sgo'i tha snyad mdzad mod /
rang lugs kyi gsung rgyun la lam 'di'i thabs kyis zin ma zin las sgo so so'i rnam dbye mi mdzad de sdom 'byung las kyang /
steng nas gzugs med khams su ste //
de ni bde bar 'gro byed pa'o //
zhes gsungs pa'i phyir ro //
de ltar hU~M yig rnams las 'phros pa'i 'od kyis lus nang zhal bas bltams pa ltar gyur pas mdor na ba spu'i khung bu'i mthar thug gi bu ga tshun chad kyang brtan par bkag pas na dbugs phyi nang du rgyu ba'ang mi bde ba lta bu'i 'du shes ma skyes kyi bar dmigs pa gsal brtan du sgom /
gsum pa rlung sems bsdu ba ni /
de ltar lus stong chen sgrib thogs dang bral ba'i dbus drang por rtsa dbu ma phyi dkar la nang dmar ba sbom phra sba lcag gam mda' snyugs 'bring po tsam pa de'ang rag dung kha bslang ba ltar yar sne gdeng kha cung zad rgyas pa spyi bo tshangs pa'i bu ga la zug cing /
mar sne je phra je phrar song ba lte 'og sor bzhi'i thad tsam du sleb pa mtshan nyid bzhi dang ldan pa ste /
bzhi gang zhe na /
drang ba chu shing lta bu /
gsal ba mar me lta bu /
dwangs pa shel bum lta bu /
srab pa pad+ma'i shun pa lta bu /
dper na dwangs shel gyi ka ba btsugs pa ltar drang thal ler yod pa gsal btab /
de gsal thebs pa na spyi bo'i dbu ma'i yar snar haM yig bde ba chen po'i rang bzhin mgo thur bstan byang sems dkar po'i rgyun 'dzags la khad khad pa zhig dang /
dbu ma'i mar snar gdan thabs su rlung gi dkyil 'khor rgya gram du bzhag pa'i dbyibs can yang zhing g.yo ba zhig gsal btab /
de'i steng dbu ma'i mas sne'i khongs su rnam shes kyi ngo bo thig le dkar po che chung bod sran tsam pa dkar zhing 'tsher ba snum zhing 'dril ba yang zhing g.yo ba zhig gsal btab par bya ste /
de yang 'di la goms 'dris la brtan pa cung zad ma thob na spar kyang don med pas /
de yang thog ma nas gsal thebs yong ngam mi yong snyam pa'i rnam rtog med par lam gyis gsal btab ste /
gzhan du ma yengs par de khar shes pa rtse gcig tu gtad de bsgom /
de'i ngang las tha mal gyi rnam rtog thol gyis 'phro na de nyid skyes mtshams nas ngos cer gyis zin par byas nas 'phro rbad kyis bcad de thig le'i steng du hril gyis sgril la de kha'i thog tu gzo med yengs med du 'jog
/de ltar nan tan du bsgoms pas rnam rtog bcos 'gyur rnams 'gags te thig le'i rnam pa lam me ba de kha la rtse gcig tu sems zin pa dang /
thun mtshams su'ang rtag tu dran pa zhig byung na rlung sems 'dus pa yin no //
bzhi pa bsu skyel la bslab pa ni /
rang gi spyi bor seng khri pad zla'i gdan gyi steng du ngo bo skyabs kun 'dus pa'i spyi gzugs drin can rtsa ba'i bla ma nyid rnam pa bcom ldan 'das dpal rdo rje sems dpa' bde stong zung 'jug gi ngo bor bzhugs par mos la /
na mo gu ru /
rang lus stong gsal 'od kyi gong bu'i zhing //
ngan 'gro'i sgo dgur hU~M yig mthing nag 'bar //
dwangs gsal d+hU ti'i mar snar rlung dkyil la //
rnam shes mi 'gyur thig le 'phar zhing g.yo //
bde chen 'khor lor rgyal kun 'dus pa'i dpyid //
rtsa ba'i bla ma khyab bdag rdo rje sems //
dkar gsal rdo rje dril 'dzin mtshan dper ldan //
mthong thos dran reg sgrol ba'i mgon por bzhugs /
khyab bdag dang po'i sangs rgyas kun tu bzang /
kha sbyor yan lag bdun ldan rdo rje sems //
mchog gi sprul pa'i gar mkhan dga' rab rje //
snying po'i don ston shrI sid+ha la //
gsol ba 'debs so thugs rje'i lcags kyus zungs //
mchog gi zab lam 'pho ba'i bgrod pa yis //
srid pa'i grong khyer dwangs ma'i 'od gur zhig
/gdod ma'i sa la gtan srid zin par shog
/rab 'byams rgyal kun ngo bo pad+ma 'byung //
zung 'jug sgyu ma'i rnam rol hU~M ka ra //
mnyam rdzogs thig ler byang chub bi ma dang //
zab lam gsal mdzad bai ro tsa na la //
gsol ba\u0f8e
mchog\u0f8e
srid pa'i\u0f8e
gdod\u0f8e
bde chen rgyal ba kun yum mkhar chen bza'//
theg mchog bstan pa'i mnga' bdag gter bdag gling //
mkhas grub gtsug rgyan chos dpal rgya mtsho'i zhabs //
rdzogs chen rnal 'byor shes rab sgron ma la //
gsol\u0f8e
mchog\u0f8e
srid\u0f8e
gdod\u0f8e
rgyal sras o rgyan bstan 'dzin rdo rje dpal //
dus gsum skyabs gnas kun 'dus ngo bo nyid //
mtshan dpe'i gzi byin rab 'bar 'khor 'das chos //
ma lus legs ston phrin las rnam rgyal la //
gsol\u0f8e
mchog\u0f8e
srid\u0f8e
gdod\u0f8e
mkha' khyab chos sku srid zhi kun gyi bdag
/mchog gi lam mkhan rtsa ba'i bla ma dang //
zhi dang khro bo'i rol gar yi dam lha //
rtsa khams dag pa'i dpa' bo rnal 'byor mar //
gsol\u0f8e
mchog\u0f8e
srid\u0f8e
gdod\u0f8e
rang lus 'byung 'dus sgyu ma'i g.yar khang nas //
rnam shes mgron po dwangs ma'i thig le'i dpyid //
gnad gsum zab lam bgrod pas tshangs pa'i sgor //
dpag chen mda' bzhin dbyings su 'pho bar shog
/las ngan sgrib pa'i mun pa dbyings su sangs //
zung 'jug rig pa bde chen 'od skur grol //
sa lam yongs rdzogs khyab bdag rdo rje sems //
dbyer med thig le chen por mngon rdzogs shog
/ces pa'i bar gyi gsol 'debs kyi rim pa de kha tsam tshig tsam ma yin par mtha' gsum gyi nyung mtha' byas pas gsol ba phur tshugs su btab rjes /
slar yang rlung dkyil steng gi thig le spyi bo'i haM yig dang bcas pa rnams la gsal snang 'don skyor zhig byas rjes ngag tu hI zhes brjod pa'i tshe rnam shes thig le de nyid rlung gis cher bskyod pa 'dar khril le gyen du je cher 'phags pa /
hika
/ces brjod pa'i tshe dbu ma'i nang nas yar dpag chen gyis mda' 'phangs pa ltar rgyang gis song nas spyi bo'i haM dang ro gcig tu gyur pa tshangs bug nas phyir mi 'don par haM dang bsres te bsu skyel la bslab ste mig yid rlung gsum spyi bor sgril shes pa haM yig la bde sing nger 'phangs la cung zad mnyam par bzhag
/yang ngag tu ka zhes brjod pa dang mnyam du mig thur du phab lto ba chil gyis non pa dang mnyam du haM las ba thag dang bcas te thig le hril gyis phab pas rlung dkyil lci then gyis mnan thabs su yod par bsams la cung zad mnyam par bzhag
/yang sngar ltar spar ba sogs rtags khyad par can ma thon gyi bar du bsu skyel la nan tan du bsgoms par byas nas spyi bo'i bla ma nyid haM yig la /
haM yig rtsa dbu ma la /
dbu ma thig le la /
thig le rlung dkyil la thim ste ci yang mi dmigs pa'i ngang la mnyam gzhag byas rjes /
dge ba 'di yis\u0f8e
dpal ldan bla ma sogs kyis dge ba bsngo /
de rjes 'bru gsum gyi rdor bzlas la 'bad do //
gsum pa rjes kyi rim pa las la sbyar ba la rang don dang gzhan don gnyis las /
dang po rang don du ji ltar bya ba'i tshul ni /
de'ang me dang du ba'i tshul ltar 'chi ba'i snga rol du 'chi ltas 'byung ste /
de'ang rmi lam du rta dmar dang /
bong drel /
rnga mong /
ma he la sogs pa la gcer bus zhon te kha lhor phyogs nas la klung brgal te 'gro ba dang ri rong dog mo'i rtse nas thur du 'gro ba dang /
gos rgyan dmar po sha stag dang /
me tog dmar po'i tshal du 'dug pas gshin po dang lhan cig bza' btung byed pa dang /
dngos su shes rgyud 'jam rtsub go ldog pa /
nor rdzas la 'dzin zhen che chung sngar las go ldog pa /
sna'i rlung phal cher g.yas nas rgyu ba /
lus kyi byad nyams pa sogs gang rung 'byung bas na /
de ltar 'chi ltas mthong tshe tshe sgrub dang /
gtso bor rdo rje'i bzlas pa nyid la brtson pa gal che zhing /
gzhan yang srog bslu dang /
phyi nang gsang ba'i 'chi bslu sogs par nan tan du 'bad cing /
de dag gis kyang bslus pa'i mtshan ma ma mthong bar nye ba'i 'chi ltas rnams mthong na /
de'i tshe rang nyid gnas pa'i sa de grong yul sogs yin na de las dben pa'i gnas su 'gro zhing /
tshe 'di snang gi longs spyod nye 'khor sogs rmi lam sgyu ma lta bur shes pas zhen chags kyi 'khri ba bcad de yo byad thams cad mchod sbyin dang spong dag la gtong /
tshor ba dang ma tshor ba'i dam tshig nyams chag thams cad tshogs skong gi cho ga la sogs pas bshags shing dam tshig gso ba'i phyir dbang yang blang /
srung ma'i rten gtor yod na gtor 'bul bya zhing /
byang chub sgrub pa'i lam gyi 'gal rkyen sel ba dang mthun rkyen sgrub pa'i phrin las gsol /
bar do'i gdams ngag rnams dang /
'pho ba'i gdams pa blo la gsal 'debs shing /
khyad par rang bzhin spros bral gyi ye shes gnas lugs rang ngo skyong ci thub bya /
de nas shin tu nye ba'i 'chi ltas sa chu la thim pa tsam du gyur pa na /
bu pha khyim du 'gro ba'am /
bu mo ma khyim du 'gro ba ltar ram /
tshong pa rang yul du 'gro ba ltar rang nyid gang la mos pa'i dag pa'i zhing du 'gro snyams pa'i shes pa spro sing nge ba'i ngang nas /
da res 'chi ba 'od gsal 'di la brten te 'chi srid chos sku'am 'on te bar do sgyu 'phrul dra ba'i sku mngon du byas nas sems can gyi don rgya chen po bgyid snyam pa'i 'phen shugs drag po sngon du btang /
spyi bo'i gtsug tu rtsa ba'i bla ma skyabs gnas kun 'dus kyi ngo bor bzhugs pa la bzod med kyi mos gus drag pos tshangs pa'i bu ga rgya mthongs kha bye ba ltar bug pa ha re yod par gsal ba sogs 'pho ba'i dmigs skor rnams mthar chags su bsgoms rjes hig brjod pa'i tshe mig yid rlung gsum spyi bor sgril nas thig le bla ma'i thugs kar yid tshim gyi bar du sbar rjes /
de je mthor gyur pa /
phaT/
ces mi dmigs spros bral gyi ngang la bzhag ste 'chi ba 'od gsal chos sku nyams su myang bar bya'o /
!
/gnyis pa gzhan don du 'debs pa ni /
de'ang pha rol po 'chi ba'i snga rol du rang nyid slebs pa yin na de'i lus gnad tsog pur 'dug thub na rab /
de min glo g.yas phab pa'i seng ge'i nyal stabs lta bur mgo nub tu phyogs par bzhag
/mig gi lta stangs kyang spyi bor gtod du gzhug
/phyi dbugs chad nas nang dbugs gnas pa'i bar der /
lus gnad rlung ro bsal ba nas las 'bras smin tshul bar rang don ltar ro //
de yang gang zag de nyams len dang ldan pa zhig yin na bar do rnam bzhi'i gdams ngag gsal 'debs pa dang /
'pho ba'i dmigs pa'ang 'bog
/gal te tha mal pa yin na'ang long che na thim rim gyi 'byung tshul 'pho ba'i phan yon sogs 'chad cing /
khyad par du tshe 'das kyi ming nas bos la /
'o rigs kyi bu tshe 'di'i snang ba nub /
phyi ma'i snang ba ma shar gyi bar der 'pho ba ma sgom sangs rgyas kyis khyod bar do'i 'jigs pa las thar bar byed pa yin pas /
khyod rang gi mdun gyi nam mkhar dpal rdo rje sems dpa' bzhugs yod pas de'i thugs kar rig pa rtse gcig tu gtod cig
/lan gsum /
'o skyes pa'i tha ma 'chi /
'dus pa'i tha ma 'bral /
'dus byas thams cad mi rtag pa'i rang bzhin can yin la /
khyad par du'ang rigs kyi bu khyod sngon gyi las zad /
tshe'i 'phen pa rdzogs pas de ring 'chi ba zhes bya ba de byung ba yin /
'di'i tshe gal che ba 'pho ba'i gdams pa yin te /
saM b+hu Ti las /
nyin bzhin bram ze gsod pa dang //
chom rkun las kyis longs spyod pa //
'di yi las kyis 'grub 'gyur te //
sdig pas gos par mi 'gyur ro //
zhes pas 'pho ba'i gdams pas zin na sdig can yang 'chi khar grol nus pa'i chos zab mo yin zhing /
de'ang slob dpon chen po pad+ma'i zhal nas /
kye ma bdag la 'chi kha bar do shar dus su :
kun la chags sems zhen 'dzin spangs byas nas :
gdams ngag gsal ba'i ngang la ma yengs zhog :
rang rig skye med nam mkha'i dbyings su 'phangs :
gdos bcas sha khrag lus dang bral la khad :
mi rtag sgyu ma yin par shes par bya :
zhes gsungs pa ltar /
khyod rang gnyen bshes rnams dang 'grogs pa'i las smon gyi 'phen pa rdzogs te 'chi khar slebs pa yin pas 'dus pa'i snying nye'i grogs la ma chags shig
/da ni skad cig kyang 'grogs pa'i mthu med pas de dag la chags zhen spangs shing /
gzhan yang rigs drug 'khor ba'i gnas gang du skyes kyang sdug bsngal ma gtogs pa'i bde ba skad cig tsam med pas de dag la chags zhen spangs te /
da res 'khor ba sdug bsngal gyi rgya mtsho chen po las thar ba zhig bya snyam du gang du 'pho ba'i gnas dag pa'i zhing du yid gtad de bu pha khyim du 'gro ba'am /
bu mo ma khyim du 'gro ba ltar spro sing nge ba gyis la dmigs pa 'di ltar gsal thob mdzod /
khyed rang gi spyi bo'i gtsug tu seng khri pad+ma nyi zla'i gdan la dus gsum sangs rgyas thams cad 'dus pa'i bdag nyid ngo bo drin chen rtsa ba'i bla ma la rnam pa dpal rdo rje sems dpa' sku mdog dkar po phyag g.yas rdo rje thugs kar 'dzin cing /
g.yon dngul dkar gyi dril bu dkur brten pa /
yum snyems ma dkar mo gri thod 'dzin pa la 'khyud pa /
zhabs rdo rje'i skyil mo krung gis bzhugs pa /
dar dang rin po ches brgyan pa zhig bsams la mos gus chig sgril gyis gsol ba thob cig
/na mo :
phyogs dus bde gshegs sogs gsum /
ho :
de+eng nas bzung ste sogs gsum /
bla ma dpal ldan sogs gsum /
skyabs yul rang la bsdu /
goms 'dris can la khyed rang gi lus stong ra 'od kyi rang bzhin du gsal ba'i ngan 'gro'i sgo dgur hU~M mthing nag 'bar ba res bkag pa /
lus kyi dbus su rtsa dbu ma sbom phra mda' snyugs tsam pa phyi dkar la nang dmar ba dwangs gsal sbub stong gi yar sna rgyas pa tshangs bug la zug pa'i nang du haM yig dkar po mgo bo thur du blta ba /
mar sna je phrar song ba'i lte 'og sor bzhi'i mtshams su slebs pa'i mar sner rlung gi dkyil 'khor gyi steng gi dbu ma'i nang khongs su khyod rang gi sems mi shigs pa'i ngo bo thig le dkar po gsal 'tsher 'phar zhing g.yo ba zhig gsal thob mdzod /
de nas bdag gis bla ma la gsol ba btab cing hika brjod pa'i tshe khyod rang gis spyi bo'i bla ma dpal rdo rje sems dpa' la mos gus gdung shugs drag pos re ltos ling gis skyur bas rlung dkyil steng gi thig le de nyid dbu ma'i nang brgyud spyi bo'i haM dang ro gcig tu gyur pa tshangs bug nas mda' 'phangs pa ltar rgyang gis song ba bla ma'i thugs kar sib kyis thim /
bla ma'i thugs dang rang gi sems gnyis dbyer med spros pa'i mtha' dang bral ba de'i ngang la mnyam par zhog cig
/phal par /
oM swa b+hA was sbyang /
de rjes sna bug g.yon nas 'od dkar po dang 'dod chags las gyur pa'i dug thams cad sangs kyis song bar bsams la rngub /
yang sna bug g.yas nas 'od dmar po dang /
zhe sdang las gyur pa'i dug thams cad song bar bsams la rngub /
dbus nas 'od sngon po dang gti mug las gyur pa'i dug thams cad song bar bsams la rngub /
stong ra nas ngan 'gro'i sgo dgu'i bar rang don ltar las /
de nas rang rdor sems su gsal /
phung po stong ra rtsa dbu ma rlung dkyil thig le spyi bo'i bla ma rdo rje sems dpa' rnams gsal btab nas /
na mo gu ru /
rang lus stong gsal sogs kyis bla ma'i sku las 'od zer byung ba rang gi snying khar thim /
de las 'od zer 'phros pas phung po'i rnam shes dang bsre /
de nas /
dus gsum sangs rgyas thams cad 'dus pa'i ngo bo drin chen rtsa ba'i bla ma rin po che la gsol ba 'debs so //
dmigs yul tshe las 'das pa 'di'i bdag 'dzin blos thongs par byin gyis rlobs /
dgos med rgyud la skye bar byin gyis rlobs /
bar do ru sangs rgyas par byin gyis rlobs /
zhes gsol ba 'debs pa dang /
rang gi lag g.yon pa'i mthe bong snang mdzad dang /
srin lag 'od dpag med du bskyed la /
hika brjod pa'i tshe spyi bo'i skra le'u gcig bzung ste hika brjod res dang bstun bod thun cung zad re bya zhing /
de ltar hika brjod pa'i tshe gnam mthong nas phug ron 'phur pa ltar thig le spyi bo nas rgyang gis thon pa bla ma'i thugs kar sib kyis thim /
yang thig le mar mi 'bebs par chu las chu bur brdol ba bzhin gsar du ram ram bskyed la sngar ltar rtags ma byung gi bar du hika gsum gyis spar bar bya ste /
de'i tshe phaT drag po btab pas gshin po'i rnam shes dang bla ma'i thugs 'khrug gi 'dres pas tshe 'das nyid 'og min gyi zhing du song bar bsam /
bla ma je mtho je chung du gyur pa mthar nam mkha' dang 'khrug gi 'dres pas 'pho bya 'pho byed thams cad dang bral ba mi dmigs spros bral gyi ngang la mnyam par bzhag
/rang gi rnam shes yi dam gang yin gyi sa bon nam /
spyi tsam du hU~M dkar po'i rnam pas spyi bo nas thim pas yi dam gang yin nam /
dpal rdo rje sems dpa'i skur lam gyis langs la /
rdor sems yig drug dang /
yig brgya /
ngan song gnas 'dren oM sarba pa paM bi shud+d+he hU~M phaT ces dang /
rnam snang dang mi 'khrugs pa'i gzungs   rdzogs chen 'bru drug 'a a ha sha sa ma /
'a a sha sa ma ha   sogs gzungs sngags byin can rnams mang du bzla zhing /
dge ba 'di yis\u0f8e
dpal ldan bla ma sogs /
btags grol bklag pa bsngo ba smon lam sogs ci shes bya'o //
'di ltar mkha'/
mnyam 'gro rnams shes sgrib kun //
'pho ba'i btsan thabs sbyor bas rab bcom ste //
d+hU ti'i dbyings brgyud mkha' spyod grub dbyings su //
'phel 'grib med par rnam grol nyid gyur cig
/ces rdor sems thugs kyi sgrub pa'i yan lag zab lam 'pho ba'i man ngag gi zin bris kun bzang myur lam zhes bya ba 'di ni grwa nang dar rgyas chos gling gi bu slob rnams la phan pa'i phyir myos rigs shAkya'i dge bsnyen ma 'gyur med phrin las chos sgron gyis rang lugs phyag bzhes ji lta ba bzhin grwa nang dar rgyas chos gling gi dben gnas su thun mtshams la bris pas 'gro kun byang chen la 'god pa'i rgyur gyur cig
/mang+ga laM//

//
