\u0f01\u0f83:
thugs rje chen po yang gsang bla med las :
las byang tshogs gnyis chu gter zhes bya ba bzhugs so :
thugs rje chen po yang gsang bla med las :
las byang tshogs gnyis chu gter ni :[ \u0f88\u0f88\u0f88\u0f88 ]bde chen ye shes ye rdzogs su :
rigs kyi bdag por gus btud de :
thugs rje chen po'i rigs gyur gyi :
yang gsang bla na med pa'i don :
sgrub pa'i yang gsang snying thig gi :
phrin las lam khyer rang gzhung ni :
sngon 'gro dngos gzhi rjes gsum gyi :
dang po yo byad bsham chog dang :
skyabs sems bka' bsgo mtshams gcod dang :
byin dbab rdzas brlab dam tshig bzung ba'o :
dang po dkyil 'khor bum pa dang :
thod pa bdud rtsi ril bu sogs :
bshams pa'i bya ba legs bzabs nas :
'jug pa'i skyabs su 'gro ba ni :
na mo :
mar gyur 'gro ba ma lus kun :
thugs rje chen por skyabs su mchi :
de nas byang chub sems bskyed ni :
'gro kun sdug bsngal las sgrol phyir :
thugs rje chen po bsgom par bya :
bka' bsgo ba ni :
hrI:
thugs rje chen po'i gsang chen ye shes la :
mi dbang log 'dren tshogs rnams rang sar dengs :
hrI:
thugs rje chen po'i gsang chen ye shes kyi :
ye shes chos sku'i mtshams kyi rol pa'o :
hrIHhrIHhrI:
mtshams bcad kyi khongs su gtogs pa'i chos nyid kyi rgyas gdab ni :
hrI:
don dam spros bral 'od gsal 'dus ma byas :
rnam rtog gdon bgegs chos sku'i dbyings su grol :
kun kyang dag pa lha yi gzhal med khang :
chos sku'i dbyings su mtshan ma'i mtha' las 'das :
zhing khams rnam dag gsang sngags snying po'i sprin :
dag pa mkha' spyod lha yi gzhal med khang :
gsang chen rol pa'i ye shes mtshon gyi me :
kun kyang ye shes rol pa'i pho brang ngo :
bzhi pa brda sgo dbye ba ni :
hrI:
chos dbyings rol pa rnam pa brda yi sgo :
chos nyid dbyings kyi gzhal yas sgo dbye bas :
don dam ye shes chen po'i rang zhal mjal :
nges 'byung gding chen thugs rje chen po 'o :
drug pa byin 'beb ni :
hrI:
chos sku snang mtha' longs sku spyan ras gzigs :
pad+ma 'byung gnas rig 'dzin brgyud par bcas :
dkyil 'khor lha tshogs rnams kyi byin chen phob :
mchog thun grub pa brgyad kyi dngos grub stsol :
A be sha ya a A:
mchod rdzas byin gyis brlab pa ni :
oM:
mchod yon me tog spos me dri zhal ro :
A:
gzugs sgra ri ro reg chos lha mo'i tshogs :
hU~M:
sman dang rak+ta gtor ma byang chub sems :
ha ho hrI:
kun bzang mchod pa'i sprin gyi phung por gyur :
dam tshig bzung ba ni :
hrI don gnyis phyag rgya chen por bsgrub pa dang :
tshogs gnyis mchod 'bul dgyes pa bskang ba dang :
'dod pa'i dngos grub phrin las bskul ba sogs :
dam tshig ting nge 'dzin gyi phyag rgya bzung :
sa ma ya hU~M:
dngos gzhi la :
ting 'dzin bskyed cing spyan 'dren dbang skur dang :
bzhugs gsol phyag 'tshal mchod 'bul bstod pa dang :
dzapa? dang phrin las kha bsgyur tshogs mchod kyi :
dngos gzhi dang po ting 'dzin rnam gsum ni :
'khor 'das mnyam yangs de bzhin nyid dbyings las :
kun snang thugs rje chen por bzhengs pa yi :
'gro rnams srid par mi bzhag drang ba'i phyir :
thugs rje chen po rgyu yi sems dpa' shar :
badzra tsit+ta hU~M:
gzhal yang khang bskyed pa ni :
b+h+rU~M:
ye shes me ri 'ja' 'od 'khor yug dbus :
dag pa yum lnga'i mkha' klong rnam par dag :
gzugs phung b+h+rU~M las rnam pa gzhal yas khang :
ye shes rtsig pa tshad med logs dang sgo :
rnam thar ka ba rdzu 'phrul rta babs dang :
theg rdzogs 'khor lo lam gol skyob byed thog :
thabs dang shes rab 'brel ba'i nyi zlar mthongs :
theg rdzogs sa lam mtshan rdzogs gzhal yas dbus :
mtshan rdzogs pad+ma nyi zla'i gdan steng du :
hrI:
bdag snang ngo bo hrIHyig dmar po las :
bdag nyid thugs rje chen po sku mdog dmar :
yang gsang bla med sku gsum dbyer med kyi :
rigs kyi 'gro 'dul pad phreng thugs kar 'dzin :
g.yon pas pad steng bdud rtsi tshe bum 'dzin :
gsang ye dmar mo dga' ba'i nyams la rol :
ut+pal ye shes bdud rtsis dgyes pa bskang :
yon tan ma 'dres dar dang rin chen brgyan :
gnyis med zung 'jug rdo rje skyil krung bzhugs :
ye shes rnam lnga'i rang mdangs rgyal ba lnga :
rigs drug gang 'dul las byed thub pa drug :
gang la gang 'dul sangs rgyas stong dang 'khor :
mu bzhi'i gegs sel tshad med sgo ba bzhi :
gtso dang dbyer med mos pa'i snang char gyur :
spyan 'dren ni :
hrI:
rgyal ba rnams kyi rang bzhin spyan ras gzigs :
bde gshegs kun gyi las byed thugs rje che :
snang mtha' tshad med thugs rje'i skur bzhengs pa'i :
'phags mchog 'gro ba'i don du gshegs su gsol :
badzra sa ma ya dza dza :
rgyas gdab cing dbang bskur byin gyis brlab pa ni :
hrI:
ma bcos gzhi yi spyan ras gzigs dbang la :
ma 'gags lam gyi thugs rje chen po thim :
snang stong rang grol sku gsum rgyas 'debs kyi :
snang stong rigs kyi bdag por dbang bskur ro :
oM AHhU~M:
bzhugs su gsol ba ni :
gdul bya'i yul la thugs rjes chags pa yis :
thugs rje chen po 'gro ba'i don phyir bzhugs :
phyag 'tshal ba ni :
hrI:
gang la gang 'dul thabs mkhas thugs rje'i gter :
'gro ba'i don kun mdzad la phyag 'tshal lo :
a ti pU ho :
pra tIts+tsha ho :
mchod 'bul ni :
hrI:
zhing khams rgya mtsho'i mchod pa'i bye brag rnams :
thugs rje chen po'i dkyil 'khor lha la 'bul :
bzhes nas 'gro rnams tshogs gnyis rdzogs pa dang :
don gnyis dpal 'byor rgya mtsho'i dngos grub stsol :
ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai wid+ya :
shab+da :
rU pa :
shab+da :
gan+d+he :
ra sa :
spar+she :
ma hA pU dza ho :
hrI:
dug lnga rang grol ye shes bdud rtsi dang :
'khor ba rang grol bcud kyi khrag dang zhag :
rgyu drug bcud chen snang srid gtor ma dang :
du ma ro gcig byang chub sems kyis mchod :
sarba pany+tsa rak+ta ba liM ta bo d+hi tsit+ta la khA hi :
bstod pa ni :
hrI:
ye shes chen po so sor kun rtog gi :
pad+ma'i rigs mchog thugs rje chen po'i sku :
yang gsang bla na med pa'i shes rab rol :
bde chen zung 'jug gtso la phyag 'tshal bstod :
dzapa? bzla ba ni :
hrI:
snang ba thugs rje chen po'i sku :
stong pa gsang ba ye shes yum :
snang stong gnyis med zung 'jug gi :
ye shes chen po'i don la blta :
oM ma Ni pad+me hU~M hrI:
hrI:
snang stong gnyis med thugs rje che :
grags stong brjod med shes rab yum :
gnyis med zung 'jug rol pa yi :
ye shes chen po sgrub par rol :
oM ma Ni pad+me hU~M hrI:
rtsa rig rigs kyi mdangs bzhin bsnyen :
phyag rgya chen po'i rol par bsgrub :
bsnyen cing bsgrubs nas las sbyor gyi :
phrin las kha bsgyur rim pa ni :
zhi ba'i phrin las rigs mdangs dkar :
rgyas pa'i phrin las rigs mdangs ser :
dbang gi phrin las rigs mdangs dmar :
drag po'i phrin las rigs mdangs ljang :
shAn+tiM ku ru ye swA hA:
puSh+TiM ku ru ye swA hA:
wa shaM ku ru ye swA hA:
mA ra ya phaT swA hA:
las sbyor kha bsgyur las rnams 'grub :
de nas tshogs kyi las rim ni :
sbyong ba ni :
hrI:
rnam rtog chos nyid rol pa yis :
'khor ba myang 'das tshogs su sbyor :
du ma ro gcig mnyam grol gyis :
sems can sangs rgyas tshogs su sbyor :
dug lnga ye shes rol pa yis :
nyon mongs bdud rtsi'i tshogs su sbyor :
oM AHhU~M:
tshogs kyi spyan 'dren ni :
hrI:
bde ba can gyi zhing khams nas :
chos sku snang ba mtha' yas kyang :
tshogs la spyan 'dren gshegs su gsol :
'og min lhun grub pho brang nas :
longs sku thugs rje chen po yang :
tshogs la spyan 'dren gshegs su gsol :
gang 'dul mdzad pa'i pho brang nas :
sprul sku pad+ma 'byung gnas kyang :
tshogs la spyan 'dren gshegs su gsol :
dag pa mkha' spyod zhing khams nas :
ma dang mkha' 'gro rgya mtsho yang :
tshogs la spyan 'dren gshegs su gsol :
bka' dang dam tshig gzhal yas nas :
chos skyong ma mgon lcam dral yang :
tshogs la spyan 'dren gshegs su gsol :
legs nyes stangs 'dzin gzhal yas nas :
phyi nang bka' yi srung ma yang :
tshogs la spyan 'dren gshegs su gsol :
lus dang grib bzhin gzhal yas nas :
tshe dpal mgon skyob lha tshogs kyang :
tshogs la spyan 'dren gshegs su gsol :
bzhugs su gsol ba ni :
dza :
'dir byon lha tshogs bzhugs par 'tshal :
bzhugs pa'i gnas mchog nyams re dga':
gnas mchog nyams su mi dga' rgyu :
gdul bya'i dad pa dang re spro :
zhi bar gshegs par bzhed na yang :
sgrub mchog dam tshig dang re spro :
dad pa dam tshig ya re mtshan :
tshogs kyi gnas 'dir bzhugs su gsol :
tshogs phud 'bul ba ni :
A:
tshogs la bzang ngan ma mchis kyang :
ye shes dbyings kyi lha tshogs rnams :
chos dbyings dag pa'i rang bzhin gyi :
rgya mtsho'i rlangs pa'i char pa bzhin :
bdud rtsi'i phud ni mkha' la 'khyil :
rang rang las kyi bzhes pa 'o :
bzhes shig bdud rtsi'i phud la rol :
bar pa bshags pa ni :
A:
tshogs la phud lhag gnyis med kyang :
bde gshegs dkyil 'khor lha tshogs kyi :
so so'i thugs rjes gdul bya bzhin :
rang byung ye shes tshogs la rol :
bshags pa ni :
hU~M:
ka dag ye shes dri med la :
'khu 'khrig 'dzin pa'i dri ma byung :
blang dor gnyis med tshogs mchod bzhes :
ma sbyang ye nas dag pa 'o :
tshogs bsgral las ni :
hU~M:
rgyu drug bsgral ba'i 'dod yon tshogs :
'khor ba bsgral ba'i myang 'das tshogs :
nyon mongs bsgral ba'i bdud rtsi'i tshogs :
ma rtogs bsgral ba'i ye shes tshogs :
dbyings kyi b+han+d+ha'i 'khor yug dbus :
thabs shes me rlung rgyu rkyen gyis :
du ma ro gcig bdud rtsi 'di :
thugs rje chen po'i dkyil 'khor gyi :
srung ma dam can rgya mtsho'i tshogs :
rol cig bdud rtsi'i tshogs la rol :
chos nyid dag pa'i tshogs la rol :
bsod nams tshogs kyis rgyud bskul nas :
'bras bu ye shes chen po'i tshogs :
nam mkha' mdzod kyi dngos grub stsol :
phud lhag rim gsum ni :
hrI:
dang po phud kyis mi mchod du :
chos sku ye shes dbyings kyi lha :
dag pa chen po'i rang bzhin gyi :
kun nas phud kyi rang bzhin yin :
bar du tshogs la mi rol du :
rgyal ba zhi khro'i lha tshogs rnams :
ye shes tshogs kyi bdag nyid de :
rol pa chen po'i tshogs la dgyes :
tha ma lhag mas mi brngan du :
mu ran skyong ba'i srung ma rnams :
zas la rngams shing las la myur :
des kyang las kyi zas yin no :
rnam gsum gcig tu mi bsre ru :
chos nyid ye nas rgyu 'bras gcig :
rgyu nyid 'bras bu gcig na yang :
lam gyi sbyang bgrod dgos pa'i phyir :
da rung 'jig rten ma 'das par :
lhag gtor bzhes la phrin las mdzod :
gtso bo'i rigs mdangs 'brel na yang :
chos nyid zhal bzang ma mthong bas :
lhag gtor bzhes la phrin las mdzod :
ma :
shar nas gshegs pa'i lhag sdud ma :
ye shes dbyings kyi bka' nyan ma :
rigs rtags dung gi thor tshugs can :
de ltar g.yog 'khor bcas pa yang :
phyi ltar tshogs kyi lhag sdud ma :
rin chen rgyan cha si li li :
dar gyi cod pan pu ru ru :
nang ltar dur khrod gnas nyul ma :
mi lpags g.yang gzhi zha la la :
rus pa'i rgyan cha si li li :
gsang ba rnal 'byor drod nyul ma :
rak+ta'i thig le na ra ra :
thal chen tshom bu pu ru ru :
ma :
'dir byon lhag ma'i longs spyod bzhes :
ma :
'dir byon rnal 'byor sku tshe srings :
ma :
'dir byon sgrub mchog phrin las mdzod :
ma :
lho nas gshegs pa'i rnal 'byor ma :
ye shes dbyings kyi bka' nyan ma :
rigs rtags gser gyi rked 'ching can :
de ltar g.yog 'khor bcas pa yang :
phyi ltar tshogs kyi lhag sdud ma :
rin chen rgyan cha si li li :
dar gyi cod pan pu ru ru :
nang ltar dur khrod gnas nyul ma :
mi lpags g.yang gzhi zha la la :
rus pa'i rgyan cha si li li :
gsang ba rnal 'byor drod nyul ma :
rak+ta'i thig le na ra ra :
thal chen tshom bu pu ru ru :
ma :
'dir byon lhag ma'i longs spyod bzhes :
ma :
'dir byon rnal 'byor sku tshe srings :
ma :
'dir byon sgrub mchog phrin las mdzod :
ma :
nub nas gshegs pa'i rnal 'byor ma :
ye shes dbyings kyi bka' nyan ma :
rigs rtags zangs kyi lan phran can :
de ltar g.yog 'khor bcas pa yang :
phyi ltar tshogs kyi lhag sdud ma :
rin chen rgyan cha si li li :
dar gyi cod pan pu ru ru :
nang ltar dur khrod gnas nyul ma :
mi lpags g.yang gzhi zha la la :
rus pa'i rgyan cha si li li :
gsang ba rnal 'byor drod nyul ma :
rak+ta'i thig le na ra ra :
thal chen tshom bu pu ru ru :
ma :
'dir byon lhag ma'i longs spyod bzhes :
ma :
'dir byon rnal 'byor sku tshe srings :
ma :
'dir byon sgrub mchog phrin las mdzod :
ma :
byang nas gshegs pa'i rnal 'byor ma :
ye shes dbyings kyi bka' nyan ma :
rigs rtags g.yu yi thod lding can :
de ltar g.yog 'khor bcas pa yang :
phyi ltar tshogs kyi lhag sdud ma :
rin chen rgyan cha si li li :
dar gyi cod pan pu ru ru :
nang ltar dur khrod gnas nyul ma :
mi lpags g.yang gzhi zha la la :
rus pa'i rgyan cha si li li :
gsang ba rnal 'byor drod nyul ma :
rak+ta'i thig le na ra ra :
thal chen tshom bu pu ru ru :
ma :
'dir byon lhag ma'i longs spyod bzhes :
ma :
'dir byon rnal 'byor sku tshe srings :
ma :
'dir byon sgrub mchog phrin las mdzod :
sa ma ya khA hi khA hi :
gsum pa rjes kyi bya ba chad mdo :
brtan skyong :
rta bro :
tshe 'gugs :
bkra shis :
bsngo ba smon lam gyi :
chad mdo bsgrag pa ni :
hrI:
kyai :
nyon cig snang srid lha 'dre gson mdzod dang :
rgyal ba rigs 'dzin brgyud par bcas rnams kyi :
chad mdo tha tshig bka' gsang ji bzhin gyis :
dam tshig bdud rtsi 'da' ba'i tshul min no :
hU~M:
sngon tshe bar dang bskal pa'i tha ma la :
snang mtha' thugs rje chen po pad 'byung gis :
rgyud gsungs gter du sbas dang bton pa'i tshe :
snang srid lha 'dres khas blangs dam bcas bzhin :
phrin las sgrubs shig ma mo brtan ma'i tshogs :
bka' dang dam la ma 'da' sa ma ya :
hU~M b+h+yo :
de 'og lnga brgya dus kyi tha ma la :
pad+ma drwa ba can gyi gzhal yas su :
slob dpon chen po pad+ma 'byung gnas kyis :
rig 'dzin pad+ma gar gyi dbang phyug la :
dbang bskur lung bstan rgyal tshab mnga' gsol tshe :
snang srid lha 'dres khas blangs dam bcas bzhin :
phrin las sgrubs shig ma mo brtan ma'i tshogs :
bka' dang dam la ma 'da' sa ma ya :
hU~M b+h+yo :
yang snyigs du ru ka lnga bdo ba'i tshe :
o rgyan sgrub gnas gsang ba'i yang rdzong nas :
pad+ma'i rgyal tshab gar gyi dbang phyug gis :
pad+ma'i gsang mdzod gter sgrom zhal phyes nas :
gsang ba dgu rim gter rgya rim bkrol tshe :
chos bdag so sor dgongs pa gtad pa'i tshe :
snang srid lha 'dre dmyal thag chad nas ni :
mthu rtsal ma bzod srog snying phul ba'i tshe :
snang srid lha 'dres khas blangs dam bcas bzhin :
phrin las sgrubs shig ma mo brtan ma'i tshogs :
bka' dang dam la ma 'da' sa ma ya :
brtan skyong ni :
hU~M b+h+yo :
sngon tshe slob dpon pad+ma 'byung gnas kyis :
a su ra yi brag phug gzhal yas su :
zhing chen gdan la gsang ba'i mtshan btags pa'i :
bod khams skyong ba'i brtan ma chen mo ni :
bdud mo bzhi dang gnod sbyin sman mo bzhi :
'khor bcas lhab lhub sil snyan sgra dang bcas :
'dir gshegs bka' yi gtor ma 'di bzhes la :
bod khams spyi srungs gsang sngags bstan pa dar :
bstan 'dzin skyes bu'i phrin las myur du mdzod :
ma ma hriM hriM sa ma ya dza dza :
rta bro ni :
hrI:
thugs rje chen po'i bstan pa la :
ma rtogs log par rtog pa'i bgegs :
mnan pa tsam gyis mi ldang ba'i :
ye shes rol pa'i rgyas 'debs so :
oM laM hU~M laM thuM laM satwam b+ha ya nan :
tshe 'gugs ni :
hrI:
thugs rje chen po'i ting 'dzin gyis :
'chi med ye shes tshe yi bcud :
'khor 'das kun gyi nus pa sdus :
mi shigs rdo rje'i srog thob shog :
bkra shis ni :
hrI:
mkha' dang mnyam pa'i 'gro ba'i don :
bstan dang bstan 'gro 'dul byed kyi :
thugs rje chen po'i phrin las kyis :
mkha' mnyam yongs la bde legs mdzod :
bsngo ba ni :
thugs rje chen po bsgrubs pa'i dge ba gang :
nam mkhas khyab tshad 'gro ba yongs la bsngo :
smon lam ni :
hrI:
nam mkhas khyab tshad lus can skye 'gro kun :
myur du rnam mkhyen mngon rdzogs sangs rgyas shog :
sa ma ya :
dpal sngags kyi bdag mos srungs shig :
s+ya mya y+ya :
rgya rgya rgya :
gter rgya :
sbas rgya :
zab rgya :
gsang rgya :
gtad rgya :
rgya rgya rgya :
zhes shar shing sgo gangs kyi ra ba o rgyan sgrub gnas gsang ba'i yang rdzong nas pad+ma gar gyi dbang phyug gis spyan drangs pa'i yi ge pa ni skal ldan gyi slob ma chos nyid rang grol dpal bzang gis bgyis pa'o ///
/[ \u0f01\u0f83]:
thugs rje chen po yang gsang bla med las :
nyams shing chag pa skong ba'i cho ga tshogs gnyis gter chen bzhugs :[ \u0f88\u0f88\u0f88 ]de ltar tshogs dang thugs dam skong ba'i rdzas rnams tshogs nas :
hU~M:
rtsa ba'i dam tshig gso bya'i phyir :
dus gsum slob dpon thugs dam bskang :
sku yi dam tshig gso bya'i phyir :
dbang gi slob dpon thugs dam bskang :
gsung gi dam tshig gso bya'i phyir :
lung gi slob dpon thugs dam bskang :
thugs kyi dam tshig gso bya'i phyir :
shes rgyud slob dpon thugs dam bskang :
yon tan dam tshig gso bya'i phyir :
skong ba'i slob dpon thugs dam bskang :
phrin las dam tshig gso bya'i phyir :
rtsa ba'i bla ma'i thugs dam bskang :
hrI:
chos sku snang mtha' dpag med tshe yi dbang :
longs sku nges pa thugs chen spyan ras gzigs :
sprul sku ma nges don mdzad pad+ma 'byung :
sku gsum ngo bo bla ma'i thugs dam bskang :
bla ma thugs rje chen po pad+ma 'byung :
yi dam rta mchog dbang chen he ru ka :
mkha' 'gro gsang ba'i ye shes gar dbang mo :
rtsa gsum ngo bo bla ma'i thugs dam bskang :
thog ma'i ngo bo bde chen snang mtha' yas :
da ltar gang 'dul thugs chen pad+ma 'byung :
'chi med dbang phyug 'byung 'gyur 'gro kun bsgral :
dus gsum rig 'dzin bla ma'i thugs dam bskang :
ngo bo sor rtog ye shes spyan ras gzigs :
rang bzhin rigs lnga sems dpa' sems ma'i tshogs :
thugs rje rigs drug gang 'dul thub pa drug :
gang la gang 'dul bla ma'i thugs dam bskang :
sku las thugs chen gsung las yi ge drug :
thugs las dbang chen yon tan mkha' 'gro dang :
phrin las sangs rgyas stong dang khro chen bzhi :
phrin las lhun grub bla ma'i thugs dam bskang :
dus gsum phyogs bcu'i sangs rgyas thugs kyi bcud :
mdo rgyud bka' dang bstan bcos ma lus pa'i :
dbang skur rgyud bshad man ngag gnang ba yi :
rigs 'dus drin chen bla ma'i thugs dam bskang :
ho :
dgongs su gsol lo :
klong chen po chos kyi dbyings kyi pho brang thig le brdal ba'i zhing na :
chos sku'i ston pa snang ba mtha' yas thabs shes gnyis su med par bzhugs pa sogs chos sku'i tshogs dang :
gzhi dang snying po me tog gis brgyan pa'i zhing na :
longs sku thugs rje chen po gangs chen mtsho sogs longs sku'i tshogs dang :
stong gsum mi mjed bye ba phrag brgya na :
sprul sku pad+ma 'byung gnas thub pa drug sogs sprul sku'i tshogs dang :
bskal pa bzang po'i sangs rgyas stong sogs zhi dang khro bo'i tshogs rnams dgongs su gsol lo :
sangs rgyas kyi zhing khams grangs med pa na bzhugs pa'i rgyal ba de dag la bdag gis lus kyang de snyed du sprul te 'bul lo :
thugs dam bskang zhing thugs rjes bzhes nas ji ltar dgyes pa'i phrin las 'grub par gyur cig :
bdag gis ma shes shing ma rig pa'i yul gang su dag la nyes pa'i ltung ba bshags so :
dag cing sor chud par gyur cig :
a la la ho :
zhes brkyang phyag lan stong du btsal lo :
rdo rje slob dpon drug dang mched bzhi dang :
sngags gsum phyag rgya bzhi dang gsang bcu dang :
phyi nang nyams chag dri mas gos gyur na :
sgrub pa nas bzung thar pa'i gegs byed kyi :
gegs sel skong ba'i cho ga 'di la 'bad :
sa ma ya :
rgya rgya rgya :
mthu chen rol pa spun bdun gyis srungs shig :
sa ma ya :
gted rgya :
sbas rgya :
zab rgya :
gtad rgya :
rgya rgya rgya :
zhes shar shing sgo gangs kyi ra ba'i gsang ba brag gi them bar nas pad+ma gar gyi dbang phyug gis spyan drangs pa kaHthog rdo rje'i gdan gyi gtsug lag khang du dag par phab pa'i yi ge'i brtson pa pad+ma kun bzang stobs chen gyis byas so //
dge'o ///
/
