@#:
zab mo lta ba klong yangs cha lag 'jam dbyangs blo'i mun sel gyi sgrub thabs yab yum spyir sgrub pa dang sgos su sgrub pa bla rdo srog 'khor rnams bzhugs so :
'khor 'das kun mkhyen rig pa'i ngang du phyag 'tshal lo :
shes rab rang byung chen po nyid :
'khor 'das skad cig rig pa'i thabs :
rgyud kyi kha skong nyid du bstan :
'di la rnam pa gsum yin te :
spyi sgrub sgos sgrub rdzogs rim mo :
sa ma ya :
rgya rgya rgya :
'di la thog mar lo rgyus ni :
slob dpon chen po 'jam dpal bshes gnyen de nyid :
dur khrod so sa gling na sgra don slob cing bzhugs pa'i tshe :
lo gsum song yang sho lo ka drug las thugs la ma zin te :
thugs mug nas :
rang gi lce 'di spu gris bcad :
slob pa'i po ti 'di brag la sbed :
bdag la gsang sngags bla med kyi las 'phro med pa yin te yong bsam gzims bzhugs pa'i nub gcig gi tho rangs mnal lam du :
'jam dbyangs blo yi mun sel 'di seng ge'i khar 'chibs nas :
sgrub thabs lag len rnams gnang nas :
bsgrubs pas spyir chos sgo kun la mkhas shing :
khyad par a ti 'bum phrag drug cu rtsa bzhi la mkhas :
de'i nang nas kyang klong yangs :
pha rgyud :
ma rgyud :
bu rgyud bcas pa la mkhas par gyur to :
de la o rgyan pad+ma nyid kyis zhus te :
dur khrod he chen brdal bar bsgrubs pas grub pa thob bo :
de nyid la bai ro bdag gis zhus te :
yang le shod du bsgrubs pas zhal mjal te :
'khor 'das kyi chos kun la mkhas par gyur te :
bdag nyid kyis spel ba'i gnas ma rnyed de :
sa'i bcud du gtams pa 'o :
sa ma ya :
rgya rgya rgya :
spyi sgrub la :
sngon 'gro dang dngos gzhi rjes dang gsum las :
dang po 'di lta bu sgrub pa'i gnas ni :
lung pa me tog ut+pal kha phye ba 'dra ba :
ri bo ral gri phyar ba 'dra ba :
brag po ti brtsegs pa 'dra ba :
kha lhor bstan pa tsha grang snyom zhing :
blo pheb la :
yang na rgyud las byung ba lta bu gcig tu sgrub khang bca':
sgrub rgyags nyer gcig thub pa bsags :
dus tshod ni tshes brgyad :
skar ma rgyal 'dzom pa'i tshe na'o :
thog mar phyi nang gi mtshams legs par bcad :
da la pad+ma dkar po 'dab bzhi pa gcig bri :
rdzas ni mtshal dkar :
gla rtsi :
dbang lag :
yung ba :
cu gang :
spang rgyan dkar po :
pad rAg :
rdo rje skyugs pa rnams ba dmar mo'i 'o ma dang :
khye'u'i chus sbrus la :
ril bu sran chung tsam :
ci mang du byas la :
ak+Sha lnga bcu dang rten 'brel snying pos rab tu gnas pa la :
dar dkar gyis dril :
lhung bzed du bcug la :
dal gyi lte ba la bzhag :
dar dkar po gcig la :
bla rdo gong gi rdzas dang :
rgya skyegs kyis bris la :
rab tu gnas te :
lhung bzed kha bcad :
ral gri sor bzhi pa mgar ba'i lag nas mi lag ma brgyud pa gcig la :
hrIHd+hIHbris la bzhag go :
gnyis pa dngos gzhi ni :
skad cig gis rang nyid me tog ut+pal 'dab ma brgyad pa'i dbus su :
zla ba'i rgyab yol la :
rang gi lus ye shes kyi mes tshig pas :
'jam dbyangs blo yi mun sel :
sku mdog dkar ser :
zhal lnga phyag bcu pa :
dbus zhal dmar ser :
g.yas dkar ba :
rgyab dmar ba :
g.yon ljang khu :
steng zhal mthing kha :
rin po ches brgyan pa :
bcu drug lon pa'i na tshod :
phyag g.yas g.yon dang po gnyis ut+pal steng na ral gri dang :
po ti bsnams pa yu ba nas bzung zhing yum dang 'khril ba :
g.yas pa na me long dang :
mda' dang :
zhags pa dang :
rdo rje bsnams pa :
g.yon pa na bum pa dang :
gzhu dang :
ut+pal dang :
nor bu bsnams pa :
dar sngon dmar gyi smad dkris can :
skyil krung du bzhugs pa'o :
yum dbyangs can ma sku mdog sngon mo :
zhal gcig :
phyag gnyis ma :
rin po ches brgyan cing :
ral gri dang ut+pal po ti bsnams pas yab la 'khyud pa :
thugs kar zla ba'i steng na   yab /ral gri dang :
yum /   po ti sen gang ba :
de'i steng du d+hIHdang hrIHsa mtshan pa las 'od zer 'phros pas :
dus gsum gyi sangs rgyas thams cad mchod :
rig gnas thams cad po ti'i tshul du bkug :
mdun gyi rdzas la thim :
rang gi snying gar byung :
yab yum sbyor ba byas pa'i bdud rtsis gang :
'od zer phar 'phros pas :
dus gsum sangs rgyas mchod :
mgal me 'khor ba lta bu la rig pa gtad la rlung thub thang du bzung ngo :
de ni bskyed rim lha bsgom pa'i rim pa 'o :
sngags bzla ba'i rim pa ni :
rang gi lce ral grir bsams la :
ya rkan la kA li :
ma rkan la A li gsal btab ste /
sarba ta thA ga ta hrIHd+hIHma me d+hI paM many+dzu shrI muM hrIHpra dz+nyA sid+d+hi pha la hrIHd+hA tu hrIHswA hA:
zhes 'bum phrag gsum du bzla 'o :
zhag gi grangs ni nyi shu rtsa gcig yin te :
khri phrag re'i tshe na ril bu la lan re mchil ma gdab bo :
mi dang mi 'phrad cing :
mi gtsang ba la 'dzem pa ni gnad dam pa'o :
de ltar sgrub pa'i rtags ni :
nyams sam :
dngos su :
mgon po yab yum dang mjal ba dang :
thod rgal gyi thig ler sku gsal ba dang :
rmi lam yi ge dang :
po ti'i tshogs mang po bsdus pa dang :
rdo rje dang dril bu rnyed pa dang :
rnga dung :
rol mo sbir ba dang :
nyi zla shar ba dang :
bud med gzhon pas dkar gsum dang :
mngar gsum gyi zas byin pa dang :
mkha' la 'phur ba dang :
ral gri dang :
mtshon rnon po thogs pa dang :
mgur dang :
tshigs bcad dang :
bstan bcos brtsam snying 'dod pa rnams 'byung ngo :
rdzogs rim rjes kyi rim pa ni :
rgyud las :
rang sar grol lo nges med klong du grol :
gzugs sogs snang ba snang thog rang du grol :
dbye bsal med do lhun grub klong du grol :
'du 'bral med do thig le'i klong du grol :
ces pa dang :
rang zhal rang gis mthong bas yul gzhan med :
ces pas :
gang snang shes rab thogs med stong pa'i dbyings su rdzogs pa 'o :
de ltar ma shes par :
kun rdzob rags pa ther zug par 'dzin pa ni :
'grub par dka' bas rgyud las :
kri yog sde gsum u pa phyi rgyud kyis :
mi tshe bgrangs nas sangs rgyas par 'dod de :
lus ngag yid gsum bya byed rtsol bas bcings :
yang dag don las rgyang ring mthar mi phyin :
nga ni ye klong nye 'dug ring du phyin :
mdun du bzhag nas rgyab tu tshol byed na :
bya bral ngang la ring zhing don mi 'grub :
dus dang grangs las ltos pa'i theg dman rnams :
mkha' la shar ba'i 'ja' tshon 'dzin pa ltar :
grub pa'i mtha' med zin pa'i dus med do :
ces gsungs pas :
re dogs kyi mdud pa grol te :
lta ba nam mkha'i mdung skor ltar gyur pa'i tshe :
shes rab kyi tshad du longs te :
smra ba'i seng ge dang dbyer med pa 'o :
sa ma ya :
rgya rgya rgya :
de nas tho rangs nyi ma shar ba'i tshe :
tshogs kyi dga' ston bya :
rin po che'i gwa 'ur ril bu gzhug ral gri 'khor los dril la mchan khung du bcang :
bsngo bas rgyas gdab bo :
de nas zla ba ngo re'i tshes bco lnga la ril bu re mid la :
sngags stong phrag re bzla 'o :
des paN+Di ta'i dbang phyug chen por 'gyur ro :
'di la bgegs dang bar chad 'byung bas thog mar smra ba bcad la :
mi dang mi 'phrad pa gnad zab bo :
sa ma ya :
rgya rgya rgya :
sgos su bsgrub par 'dod na :
sngon 'gro gong dang 'dra ba la :
rdzas ni bu mo lo bcu drug gi na tshod lon pa :
dad pa dang shes rab che ba gcig btsal la :   ma rnyed na rang gi rig ma yang rung /
khrus byas rgyan gyis spras la :
tshes grangs gcig gam brgyad dam :
bco lnga nas gzung ste rang gis yab bskyed de :
d+hIHgrangs med du brjod :
bu mo yum du bskyed la :
hrIHgrangs med brjod :
zhag re'i tshe ba dmar mo'i 'o ma dang ril bu gnyis sbyar la :
bu mo'i khar gzhug :
mun sel yab yum bskyed la :
'khril sbyor tshul du 'dug ste :
bu mo'i khar snyug sbubs bcug :
A li ka lI bdud rtsi'i tshul du dbyangs can gyi yon tan bdag la 'dus par bsam la :
rdzas dbugs kyis drangs la mid :
bsnyen sngags stong phrag gcig bzla :
ye d+harmAs rab tu gnas :
me tog gtor ro :
de ltar zhag nyi shu rtsa gcig song ba dang :
smra ba'i seng ge dang dbyer mi phyed pa'i gzungs thob par 'gyur ro :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]dus rtag tu 'khor lo dang ma bral bar bya :
mi gtsang ba la 'dzem :
lto stong la gser thang gtang :
chang dang :
bud med rgan pa :
tshwa dang sgog tsong spang :
dus rtag tu hrIHd+hIHrgyun mi gcad :
rtsod pa'i tshe ral gri 'bar bas :
pha rol gyi lce bcad par bsam :
des rgyal bar 'gyur ba yin :
tshes brgyad rgyal 'dzom bu mo rigs ldan gyis :
shes rab mnga' gsol na :
dbyangs can ma dang dbyer med do :
e ma phyi rabs skyes bu rnams :
shes rab chen pos chos rnams kun :
skad cig khong du chud pa'i thabs :
smra seng yab yum sgrub pa bstan :
'di la nan chags nyams blang na :
ma bslab chos kun rang brdol te :
rtsa mdud thams cad rang grol nas :
rig pa'i gnas lnga kun la mkhas :
bde gshegs zhal nas gsungs pa yi :
chos sde thams cad dril ba bas :
sgrub pa 'di nyid gcig pu mchog :
ci phyir 'di sgrub gzhan kun shes :
shes rab go blo ma bye bar :
lag len brtsam par 'dod pa rnams :
mun khung nang gi mdzub tshugs sam :
chos kyi yi dwags chen po yin :
'di nyid ma rig mun pa sangs :
kun gyis bkur zhing grags pas khyab :
'byor ba ldan zhing rtsod pa rgyal :
rmongs pa 'joms shing mkhas pa gnon :
dgos 'dod 'grub cing gang dgos 'grub :
bstan pa'i sgron me 'gro ba'i skyabs :
shes rgyud 'grol ba thar lam gru :
kun bzang smra mchog dbyer med cing :
mchog thun gnyis med 'di la 'bod :
zab phyir rin chen sa la sbas :
ma 'ongs dus na rigs kyi bu :
las 'phro can dang 'di 'phrad shog :
sa ma ya :
rgya rgya rgya :
rgyal ba'i rgyud 'dzin rdo rje gling pa ngas //
zab mo'i gdams pa rnam mang gter nas rnyed //
u rgyan bla dpe ser po'i nang nas phab //
las 'phro ldan pa'i bu slob rnams la ster //
mang+ga laM///
/
