@#//
'chi med 'phags ma'i snying tig las /
rgyun gyi rnal 'byor phyag rgya gcig pa bzhugs so //
na mo gu ru Ar+Ya tA ra yai /
'dir 'chi med 'phags ma'i snying tig gi rtsa ba'i sgrub pa phrin las ye shes snang ba'i don gyi snying po'i bcud phyung ba rgyun gyi rnal 'byor phyag rgya gcig pa nyams su blang ba'i tshul la gsum /
sngon 'gro
/dngos gzhi /
rjes so //
dang po ni /
'di nyid kyi smin byed legs par thob cing dam tshig dang sdom par ldan pa /
byang chub sems gnyis kyi blo 'byongs shing brtson 'grus yal bar mi 'dor bas /
gnas dben par bsam gtan gyi spyod lam dang ldan pas /
mdun gyi nam mkhar skyabs gnas kun 'dus bla ma yid bzhin 'khor lo'i spyan sngar rang gzhan yid can thams cad sgo gsum 'jug pa gcig pas skyabs su gsol zhing sems bskyed par mos pas /
na mo :
bdag sogs 'gro kun byang chub bar :
dkon mchog gsum gyi ngo bo nyid :
bla ma yid bzhin 'khor lo la :
mi phyed gus pas skyabs su mchi :
lan gsum /
ho :
mkha' mnyam sems can ma lus kun :
sdug bsngal mtsho las bsgral bya'i phyir :
rje btsun 'phags ma'i rnal 'byor gyis :
'chi med bsgrub par sems bskyed do :
lan gsum /
hU~M hU~M hU~M/
zhes rdo rje'i sngags kyi rang sgras gdug pa can thams cad ring du bskrad /
badzra dz+nyA na rak+Sha oM AHhU~M:gis srung ba'i 'khor lo brtan par bsgom /
dngos su bshams pa'i mchod pa yod na /
oM AHhU~M sarba pU dza me g+ha sa ma ya hU~M:
zhes dang nam mkha' mdzod kyi phyag rgya dang bcas pas brlab bo //
gnyis pa dngos gzhi la gnyis /
mnyam gzhag gi nyams len gyi gtso bo lha bsgom pa dang /
de'i yan lag tu bzlas brjod kyi bsam gtan la 'jug pa'o //
dang po la gsum /
dam tshig pa gsal gdab pa /
ye shes pa spyan drangs shing bstim pa /
lha sku'i gsal snang la sems gzung ba'o //
dang po ni /
rgyu ting nge 'dzin gsum gyi khog phub cing /
'bras bu rten dang brten pa'i dkyil 'khor skyed tshul dmigs 'don zung du chud pas /
oM ma hA shUn+ya tA dz+nyA na badzra swa b+hA ba At+ma ko\u0f85 haM:
'khor 'das chos kun gzod ma nas :
'od gsal de bzhin nyid dbyings las :
zung 'jug kun snang snying rje'i rtsal :
rgyu yi ting 'dzin tAM dkar po :
mkha' las 'ja' tshon bzhin du shar :
'od 'phros snod bcud dngos 'dzin sbyangs :
'byung lnga yum gyi mkha' klong du :
nor bu chu shel las grub pa'i :
thar pa chen po'i gzhal med khang :
gru bzhi sgo bzhi mtshan nyid rdzogs :
de dbus pad+ma 'dab bzhi'i steng :
thabs shes nyi zla kha sbyor dbus :
zung 'jug tAM yig snyoms par zhugs :
de las 'od 'phros 'phags pa mchod :
'khor 'das dwangs bcud gcig tu 'dus :
yongs gyur ye shes sgyu ma'i sku :
dus gsum rgyal ba'i phrin las bdag :
'chi med yid bzhin 'khor lo ni :
rab dkar zhal gcig phyag gnyis ma :
phyag g.yas mchog sbyin g.yon pa ni :
dkon mchog gsum mtshon skyabs sbyin rgyas :
ut+palar gnas tshe bum bsnams :
zhi 'dzum ye shes spyan bdun ldan :
dar dang rin chen rgyan gyis mdzes :
zhabs gnyis rdo rje'i skyil krung gis :
pad+ma zla ba'i gdan la bzhugs :
rang 'od thabs mchog gar gyi dbang :
pad+ma tshe bum bsnams pas 'khril :
gnyis pa drang bstim ni /
de yi spyi mgrin thugs ka ru :
rdo rje gsum gyi yi ges mtshan :
de las 'phros pa'i 'od zer gyis :
ye shes sems dpa' spyan drangs gyur :
ces gsal btab la /
hrI:
so sor kun tu rtog pa yi :
ye shes chen po tshe yi lha :
'od dpag med pa'i dbu rgyan can :
dus gsum sangs rgyas phrin las ma :
tshur gshegs yid bzhin 'khor lo 'chang :
sgrub la dngos grub mchog stsol phyir :
dam tshig dkyil 'khor 'dir dgongs la :
rdo rje'i ye shes bskyed du gsol :
sa ma ya ho :
sa ma ya satwaM:
e A ral+li hrIM hrIM dza :
dz+nyA na satwa a A:
zhes pas spyan drangs pa'i ye shes pa /
badzra dz+nyA na dzaHhU~M baM ho :
sa ma ya tiSh+Tha lhan :
zhes dgug gzhug bcing mnyes dgyes pa bskyed cing brtan par bzhugs su gsol /
zhar byung phyag mchod bstod pa mdor bsdus byed par spro na /
a la la ho :
a ti pU ho :
pra tIts+tsha ho :sa phyag bya /
oM:
dngos 'byor yid kyis rnam sprul pa'i :
phyi nang gsang ba'i mchod rdzas kun :
'phags ma yid bzhin 'khor lor 'bul :
bzhes nas 'chi med dngos grub stsol :
oM Ar+Ya tA ra sa pa ri bA ra ar+g+haM pA d+yaM puSh+pe d+hA+A+u pe A lo ke gan+d+he nai bid+ya shab+da rU pa shab+da gan+d+he ra sa spar+she pra tIts+tsha swA hA:
sarba pany+tsa a mr-ita ma hA rak+ta ma hA ba liM ta khA hi :
sarba d+harma d+hA tu At+ma ko\u0f85 haM:
zhes phyi nang gsang ba de kho na nyid kyis mchod /
oM:
'jig rten dbang phyug snying rje'i bdag :
zhal gyi chu skyes las byung ba :
dus gsum sangs rgyas skyed mdzad yum :
yid bzhin 'khor lor phyag 'tshal bstod :
ces bstod /
gsum pa gsal snang la sems gzung ba ni /
dam tshig ye shes dbyer med pa'i lha sku phyag rgya chen po spyi dang bye brag gi gsal snang la rtse gcig tu sems gzung /
nga rgyal brtan por skyed /
gsal brtan gyi nyams skyes pa na gzhi 'bras sbrel ba'i dag pa dran pas bskyed rim mchog gi dngos grub kyi nye rgyur smin pa la bslab par bya'o //
gnyis pa yan lag bzlas brjod ni /
de lta bu'i sgom pas dub na bogs 'byin pa'i slad du bzlas brjod kyi bsam gtan la bslab pa ni /
rang nyid 'phags ma'i thugs ka ru :
ye shes sems dpa' tshe dpag med :
dkar gsal mnyam gzhag tshe bum 'dzin :
dar dang rin chen rgyan gyis mdzes :
rdo rje'i skyil krung pad zlar bzhugs :
'od dang 'od zer 'phro ba yi :
thugs dbus chu skyes nyi zla'i dbus :
tAM mthar sngags kyi phreng bas bskor :
bzlas pas thugs dam rgyud bskul te :
'od kyi snang ba mtha' yas pa :
gtsug tor nor bu'i rtse nas 'thon :
de las 'phags ma rnam par rgyal :
chu shel mdog can phyag g.yas kyis :
skyabs sbyin phyag rgyas lcags kyu dang :
g.yon pas mchog sbyin tshe bum bsnams :
'od dang 'od zer dang bcas pa :
grangs med nyi zer rdul ltar 'phros :
'khor 'das brtan g.yo'i dwangs bcud kun :
bde ba chen po'i rnam par bsdus :
bdag gi sgo gsum thig ler thim :
'chi med tshe yi dngos grub dang :
bde chen ye shes rgyas par gyur :
ces brjod cing bsam la dran pa mngon du bzhag ste /
oM tA re tut+tA re tu re swA hA:
zhes rdo rje'i yi ge bcu pa gtso bor bzla zhing /
thun mthar /
bsnyen sgrub las gsum chig dril gyi sngags /
oM tA re tut+tA re tu re hrIHb+h+rU~M badzra dz+nyA na A yu She swA hA:
zhes pa'ang ci rigs pa dang spro zhing nus na /
oM a mA ra Ni dzI ban+ti ye swA hA:
zhes dang /
oM a mr-ita A yurda de swA hA:
zhes pa'ang cung zad re bzla'o //
gsum pa rjes ni /
thun de las ldang bar brtsam pa na /
dbyangs gsal rten snying gi sngags kyis lhag chad kha bskang zhingabartan par bya /
mchod bstod mdor bsdus dang /
yi ge brgya pas nongs pa bshags /
a :
rig pa rang snang dam tshig pa :
zhal phyag mtshan ma dbyings su thim :
slar yang mkha' las 'ja' tshon ltar :
ye shes chen po'i rol par shar :
zhes pas lhar snang 'od gsal gyi dbyings su bsdu zhing zung 'jug gi skur ldang /
oM AHhU~M:gis sgo gsum rdo rje gsum du rgyas gdab /
dge ba 'di yis myur du bdag
/'chi med 'phags ma 'grub gyur nas //
'gro ba gcig kyang ma lus pa //
de yi sa la 'god par shog
/ces bsngo smon dang /
shis pa brjod pa ji ltar rigs pas mtshams sbyar te spyod lam la 'jug go
/zhes lam nges rdzogs kyi dbang du byas te las dang po pa'i rnal 'byor ram /
spyir rgyun gyi nyams len 'jug pa bde ba phyag rgya gcig pa'i rnal 'byor 'di nyid /
rgyal bas lung bstan pa kun mkhyen rdo rje 'chang 7blo gros mtha' yas pa'i sdes yang nas yang du bka' bstsal pa dad brgyas gtsug gi spyi bor mchod de /
gter gzhung rtsa ba'i dgongs pa ji lta bar mtsho skyes bla ma dgyes pa'i 'bangs pad+ma 'od gsal mdo sngags gling pas dpal spungs yid dga' chos 'dzin gyi gan+d+ho la sgrol ma dgyes pa'i nye 'dabs su bris pa'i dge bas dpal ldan bla ma dam pa zhabs pad bskal brgyar brtan cing /
mtha' yas pa'i sems can thams cad rje btsun 'chi med sgrol ma'i ye shes kyi sku mngon du 'grub pa'i rgyur gyur cig
/mang+ga laM///
/
!
shis pa brjod pa ni :
oM:
dgongs brda snyan brgyud rig rtsal 'chang :
rig 'dzin bla ma'i bkra shis shog :
rab 'byams zhi khro'i phyag rgyar snang :
yi dam lha yi bkra shis shog :
rnal 'byor grogs mdzad bde chen spel :
phyi nang mkha' 'gro'i bkra shis shog :
legs nyes stangs 'dzin bar chad sel :
chos srung rgya mtsho'i bkra shis shog :
gnas skabs rnam bzhi'i phrin las kyis :
don gnyis mthar phyin bkra shis shog :
mthar thug 'chi med ye shes sku :
mngon sum 'grub pa'i bkra shis shog :
ces brjod me tog phyogs kun 'thor :
dga' ston bya zhing tshogs gnyis spel :
sa ma ya :
rgya rgya rgya :
