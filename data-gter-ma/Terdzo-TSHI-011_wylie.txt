\u0f88






rtsa gsum thugs sgrub dbang chen 'dus pa las :
bkra shis gter gyi sgrub pa 'dod dgu'i bang mdzod bzhugs so :
\u0f88\u0f88\u0f88\u0f88\u0f88\u0f88\u0f88\u0f88\u0f88
bde gshegs rgyal ba rgya mtsho'i sku la 'dud :
e ma :
bdag 'dra pad+ma 'byung gnas kyis :
snod bcud rgud pa'i dpal bskyed phyir :
bkra shis gter gyi sgrub pa bstan :
sems bskyed shes rab ldan pa yis :
tshul bzhin nyams su blang gyur na :
snod kyi dpal skyed phywa g.yang 'khyil :
bcud kyi skye 'gro bde skyid ldan :
yid bzhin nor bu lta bu yi :
bsod nams yon tan dpag tu med :
de phyir phyi rabs rjes 'jug rnams :
'di la brtson 'grus nan tan skyed :
sa ma yA:
rgya rgya rgya :
sngon tshe bskal pa yar ldan la :
gling bzhi brten pa'i rgya mtsho che :
g.yas 'khor sa gzhi 'brel thag nye :
mtsho rlangs sa gzhi'i bcud 'phel bas :
char chu dus 'beb lo phyugs legs :
steng gi lha dang 'og gi klu :
bar gyi mi yi 'jig rten gsum :
bsod nams gcig la gcig brten nas :
mi gud lha klu gnyis kyang gud :
de phyir 'gro ba mi yi lus :
tshe gcig byang chub sgrub pa'i rten :
phun tshogs lha las ches lhag pa :
rang bzhin ngang gis nyon mongs chung :
rang gsal 'od kyis phyogs kun gsal :
bde dga' ting 'dzin bcud kyis 'tsho :
srid pa gsum po kun kyang bde :
de nas mi blo bdud kyis bskyod :
ngar 'dzin rnam rtog chags sdang gis :
bsod nams longs spyod rim par gud :
'od mdangs nyams shing nyi zla snang :
spyi mthun las kyi sgrib pa las :
srubs shing bskyod pa'i 'khrul 'khor gyis :
rgya mtsho g.yon du 'khor zhing bri :
mtsho rlangs sa gzhi thag 'gyangs pas :
'byung ba'i bcud rnams mar mar thim :
bcud 'dzin lha klu nus stobs nyams :
rtsod ldan snyigs ma'i yang mtha' la :
skye 'gro dug lnga rtsal hrags pas :
chags sdang 'thab rtsod sdug bsngal me ltar 'bar :
dge bcu'i chos bor mi dge rlung ltar 'tshubs :
bzang spyod kun bor log spyod sna dgu dar :
skyob pa'i lha nyams bdud 'gong kha dar bas :
dus ngan mtha' ma'i kha zas du ba rngub :
steng gi lha khros 'og gi klu rnams brgyal :
bar gyi gnyan 'chi mdze nad sna dgu dar :
bod khams lha mnol dgra dang gshed du babs :
skyob pa'i lha srung bye brag byad mthu zug :
shes rab rtsa 'gags nyon mongs las rlung rgyas :
dbu ma 'gags pas rang rig gsal mdangs nub :
bsod nams mar 'grib srid pa thams cad 'khrugs :
dus kyi char chad dus min chu lhog rdol :
lo nyes mu ge nad mtshon btud mar 'byung :
mtha' nor dbus slebs dkor bdag 'dre rgod 'tshubs :
byin ldan rten nyams lta log chos log dar :
lha srung gyes shing ri rab nang du gzigs :
ma mo mkha' 'gro'i bka' chad dur sa 'tshubs :
mtha' mi dbus lhags dbus mi mtha' la 'khyams :
bdud rigs bstan dar 'dzam gling dmyal thag gcod :
de tshe sems bskyed nus ldan skyes bu yis :
stong nyid snying rje'i thugs rje cher skyed la :
yid bzhin nor bu'i gter sgrub nyams su longs :
las can 'gro ba thabs kyis dge la skul :
'byor tshogs dang bstun rten 'brel mtha' ru dbyung :
blo stobs rtsol ba skyed cig sa ma ya :
rgya rgya rgya :
de la phyi'i rten 'brel snod kyi dwangs ma rat+na sa tshon dar sna 'bru sman sogs gtsang zhing dag pa :
nang gi rten 'brel bcud kyi dwangs ma rnal 'byor pa rtsa rlung dar ba :
gsang ba'i rten 'brel rang byung gi dwangs ma rig pa byang chub kyi sems brtan cing rol rtsal 'phro 'du cir yang bsgyur nus pa :
bar gyi mtshams sbyor gza' skar dar zhing sbyor ba legs pa :
de ma thag pa'i rkyen sbyin bdag dang 'khor rnams kyang dad gus dang ldan pas mi mthun pa med pa :
dbu btsugs nas mthar ma 'khyol bar bya ba gzhan gyis bar ma chod par lag len gtsang ma rnam par dag pa'i dgongs pa dang ldan pas brtsams pa'i bya ba don yod par bya'o :
tshul de lta bu'i sgo nas gzhan don gyi phrin las zab mo bkra shis gter gyi sgrub par 'jug pa la gsum :
sngon 'gro rten 'brel gyi rdzas gsag pa :
dngos gzhi sgrub cing nus pa bskyed pa :
rjes gang la gang 'dul du las la sbyor ba'o :
dang po bkra shis dge ba'i yar tshes bzang po la :
snod rnam par dag pa rdza bum gas chag dra dri med pa snyim pa bco brgyad nas phul gang shong ba'i bar gyi che chung ci rigs pa la :
srung bzhi dang bkra shis rtags brgyad kyi ri mos mdzes pa :
zhabs 'og tu g.yung drung :
kha chod la rgya gram dang rigs lnga'i sa bon gyis mtshan pa :
de'i nang bcud kyi gzhi rten 'khor 'das kyi srog 'dzin par byed pa byang chub mchog gi shing la ri rab kyi gzugs bzos pa'i rtse mor rigs lnga'i sa bon dang :
logs bzhir 'byung ba'i nus stobs bskyed pa'i sngags dang 'dod gsol :
rtsa bar 'byung lnga'i yig 'bru :
sa'i bcud spel phyir rgya bal bod yul gyi gnas chen du ma'i sa sna dang gser :
chu'i bcud spel phyir ma pham sogs bkra shis g.yu mtsho gtan 'khyil brgya rtsa'i chu sna dang rgya mtsho'i lbu ba :
me'i rtsal bskyed phyir gnas chen du ma'i yar shing gang mang 'bras bu can mya ngan med pa :
rlung gi stobs bskyed phyir gtsang ma'i dar sna lnga :
mi'i tshe spel phyir g.yu dang mu tig :
zas kyi bcud spel phyir dkar gsum mngar gsum :
dgos 'dod phun sum tshogs phyir rin po che sna lnga :
rta nor sgo phyugs spel phyir bkra shis dpal 'phel ba'i phyugs lhas mang po'i gong gsum gyi sa sna :
yul phyogs bkra shis dge legs rgyas phyir bkra shis pa'i gnas chen brgyad kyi snying sa :
yul lha'i gzi byin bskyed phyir bod skyob pa'i gangs brgyad kyi sa rdo :
lha srin 'pho skyas byed pa rten la gnas phyir pha waM long bu :
yul phyogs byin dang ldan phyir bod kyi rdo rje gdan gsum gyi sa sna dang rten gtso'i phyag nas ma nyams pa :
lha klu nyams shing gud pa gso phyir klu sman sna tshogs :
'jig rten gyi khams su mtshon kha zhi phyir rgya khab gang mang :
nad yams zhi phyir sman sna lnga :
tsan+dan dkar dmar :
shu dag dkar po :
kan+d+ha ka ri :
dbang lag go :
mu ge zhi phyir 'bru sna lnga :
nas 'bras gro sran ma til lo :
sangs rgyas kyi bstan pa rgyas phyir dbyangs gsal dang rten 'brel snying po :
dge 'dun rnams tshul khrims rnam par dag phyir dri lnga :
dzA ti :
ga pur :
li shi :
spang spos :
a ga ru dkar po 'o :
bla med kyi sgrub sde rgyas phyir dkyil 'khor mang po'i rdul tshon :
ye shes kyi rang 'od gsal phyir man shel :
gdug pa can zil gyis gnon phyir ri chen bzhi'i sa sna :
'khor 'das thams cad gcig tu rdzogs shing zhing khams lngas byin gyis brlab phyir srog shing gi rtse mor bdud rtsi a mr-i ta dang ring bsrel :
rgyal ba'i bstan pa 'gyur med du brtan phyir bstan pa bu gcig gi rgyud snying :
de rnams ni bkra shis dpal 'phel gyi rdzas spyi tsam du bstan gyi :
gzhan yang dge 'dun gyi sde dang :
rgyal po'i mnga' thang spel ba :
skye bo'i 'du tshogs spel ba :
mi rgyud chos rgyud spel ba :
tshe nor snyan grags spel ba :
yul 'dzin khang gsar rtsig pa :
rten bzhengs dgra bla bstod pa :
lha klu'i 'khon sel ba :
nad yams mdze 'phro gcod pa :
dus 'khrugs mtshon kha rnyil ba :
byad kha bsdam pa :
rbod gtong bsgyur ba :
gshin sgab gcad pa :
sri kag sgrol ba :
phas kyi log shes bsgyur ba sogs rang rang gi rdzas sngags tsakra'i bsgyur kha spyi mthun du bya ba'am :
rgyas par spro na yon tan 'dus pa'i gter sgrub ltar gang la gang dgos su spyad do :
de ltar rdzas rnams phyogs nas bsdu ba dang :
gsog pa'i grogs rnams dam nyams tshul 'chal dme yugs mdze mnol rabs chad mgar bshan sogs rigs ngan dbang po skyon can ma yin pa :
rigs bzang la skye mched dwangs pa 'byor ldan dad gdung brtse sems can gyis bya :
de bzhin du sa rdo chu shing rnams kyang rgyal rigs gangs ri rtse ma nyams pa :
rje rigs brag ri'am ri rtse rgyal :
bram ze brag dkar bya rgod tshogs 'dra dang :
me tog skyid pa'i spang ljongs :
dmangs rigs ri btsun mo 'dra ba la :
nor bu'am bu pang spra sang gi mtshan ma 'dra ba :
gdol pa brag nag ri nag sog po khros pa dang mda' mdung ral gri gshibs 'dra rnams kyi mtho sa ri klung thams cad mthong ba'i rtse nas len thub na rab :
min kyang rgyal rje bram ze gsum gyi ri'i dma' ba nas mi blang ngo :
de nas rdzas rnams bkram pa la khrus gsol :
byin rlabs kyi sngags bzlas :
dri nga'i zas spyod gtan spangs nas kha rlangs ma shor ba byas la :
bum pa'i nang du rdzas rnams steng 'og ma 'chol bar go mtshams med par bsigs la gtams pa'i dbus su srog shing rgyab mdun ma log par btsugs :
kha 'pho 'chug med par bsdam :
de lta bu'i bum pa mang nyung 'byor tshogs dang bstun te bsham pa ni :
mdun du gtsang ldan bkra shis pa'i sa sna la stegs bu dkar 'jam yid du 'ong ba 'dom gang sogs rgya khyon ji ltar rigs pa la :
sa gzhi dag gtsang gi khrus chab dang :
me tog 'thor nas bkra shis pa'i gnas su gzung :
thig chen bcu drug gdab cing sa gzhi byin gyis brlab :
rdul tshon nam 'bras dkar gyis dbus zlum bskor gyi mthar 'dab bzhi 'dab lnga 'dab brgyad bcu gnyis nyer brgyad kyi khor yug nor 'dzin pa tras bskor ba'i :
grwa bzhir 'byung bzhi'i rang gzugs :
phyogs bzhir bum pa bzhi rnams bri :
de'i dbus su bum pa che ba gcig :
pad 'dab rnams su bum pa dang gtor ma la rang rang gi sku 'bag dang 'phan btsugs pa bkod :
dbus kyi bum pa'i steng du many+dzi'i khar rin po che'i bum pa rgyun 'bab kyi chu dang nyer lnga'i rdzas kyis gtams pa kha rgyan mgul chings can bkod :
phyogs mtha'i khor yug tu ne'u gseng gi ra ba la ljon pa'i shing rtsi me tog sna tshogs sprin bal lda ldi spog sngon rmu thag sogs pas sbrel te mda' dar lnga sogs bkod :
gzhan yang rtsa ba gsum gyi gtor mchod sogs bag dro byin chags su mdzes par bkram :
de dag ni sngon 'gro'i rim pa'o :
sa ma ya :
rgya rgya rgya :
gnyis pa dngos gzhi la gsum :
bdag nyid kyi nus pa gso ba :
mdun bskyed byin gyis brlab pa :
zung 'jug tu dzapa? bzla ba las :
dang po ni :
rtsa ba gsum gang rung gi phrin las gzhung bsrang zhing bgegs bskrad :
thun gtor :
sngags kyis gzir :
'byung ba mi 'khrugs pa'i mtshams phur gdab :
tho brtsig :
srung 'khor bsgom :
bum 'dzin gyi rig mar khrus bstsal la rdzas dud kyis bdug :
tsakra dang rgyan gyi yi ge'i rgyas btab :
bdag nyid nus pa dang ldan par bya phyir dzapa? bzlas kyi kha gso :
rtsa gsum dam can rgya mtsho tshogs gtor gyis mnyes par bya'o :
gnyis pa mdun skyed byin rlab ni :
mdun gyi dkyil 'khor mi dmigs pa stong pa'i ngang las :
b+h+rU~M las chad pa'i dbang chen klong lnga brtsegs pa'i steng du :
ye shes rin po che'i gzhal yas khang mtha' dang mu med pa phyi nang zang thal 'ja' zer 'od phung gis khyab cing brdal ba'i dbus su :
ri rab bang rim gsum pa'i khar b+h+rU~M yig babs pa 'od du zhu ba las :
sa yi lha mo brtan ma gser mdog nor bu dang gter bum 'dzin pa dar dang rin po che'i rgyan gyis spras pa :
glang chen sa la rab brtan gyi khrir bzhugs pa la sa bdag bye bas bskor ba :
shar du shing gi lha mo ljang mo dpag bsam gyi ljon shing 'dzin pa :
lhor me'i lha mo dmar mo snang gsal gyi sgron me 'dzin pa :
nub tu lcags kyi lha mo dkar mo lcags kyi sgrom bu 'dzin pa :
byang du chu'i lha mo sngon mo chu'i bum pa 'dzin pa :
kun kyang gtso mo'i chas la rang rang gi 'khor tshogs du mas bskor ba :
de'i phyi rim rol mtsho'i klong du klu chen po brgyad rigs kyi klu 'khor 'bum sdes bskor ba :
gser ri dang rin po che'i ba gam rnams la gnod sbyin nor skyong bsam gyis mi khyab pa rang rang gi bsam gtan la gnas pa :
khor yug tu gling bzhi kun la khyab pa'i brtan ma bcu gnyis :
rgyu skar nyi shu rtsa brgyad :
snang zhing srid pa'i lha srin dregs pa mthu bo che thams cad rang rang gi dpa' brjid mdzes pa'i rgyan dang ldan cing :
'khor tshogs bsam gyis mi khyab pas bskor bar gsal :
dbus kyi gtso mo gser gyi bum pa can gyi spyi bo'i nam mkha' la :
'og min chos kyi dbyings kyi pho brang chen po 'od dang 'od zer dpag med 'khyil ba'i klong du :
rgyal ba rigs lnga dus gsum gyi bde gshegs rgya mtsho til gong phyur ba lta bur mer mer shig shig g.yo ba :
thugs rje'i 'od zer khyab cing brdal bas snang srid thams cad 'od gsal sgyu 'phrul gyi rol pa chen por 'byams klas par dmigs la :
spyan 'dren mchod bstod phrin las bcol ba sogs rgyas bsdus gang 'os bya'o :
gsum pa zung 'jug dzapa? bzla ba ni :
ye shes kyi bdud rtsi dbab pas snod bcud kyi dug gzhil ba dang :
thugs rje'i stobs bskyed pas rten gyi nus pa spar ba gnyis las :
dang po ni :
bdag nyid lhar gsal ba'i thugs ka'i 'od kyis steng phyogs 'og min gyi zhing khams lnga nas rgyal ba rgya mtsho'i thugs dam gyi rgyud bskul te :
thugs srog snying po bde chen gyi rang 'od rgyas pa'i shugs las :
yab yum gnyis su med pa'i mkha' gsang nas ye shes lnga'i bdud rtsi'i zer dpag med 'phros pas :
'byung ba'i lha klu brtan ma dge bsnyen mthu bo che yul lha gzhi bdag rnams kyi nyams grib 'thibs pa thams cad gshal gyis dag nas gzi byin 'bar :
de rnams kyi 'od zer dang ye shes kyi 'od zer gnyis su med pa snang srid snod bcud kun tu 'phros pas :
snod kyi 'byung ba 'khrugs pa'i dug gzhil te rang sar dag cing sor chud pas :
bcud kyi 'byung lngas bsdus pa'i skye 'gro thams cad rtsal mdangs stobs dpal legs pa'i yon tan thams cad 'phel zhing rgyas par dmigs la :
oM hU~M trAM hrIHA:
mUM lAM mAM pAM tAM dz+nyA na pany+tsa a mr-ita kuN+Da lI hU~M phaT:
ces spyir dmigs te bzla :
bye brag tu so sor dmigs la :
dbus phyogs rnam par snang mdzad kyi lha tshogs rnams kyi thugs rje'i 'od zer zla zhun bdud rtsi'i char rgyun gyis snod bcud kyi 'byung ba nam mkha'i dug gzhil :
gti mug gi nyams grib sbyangs :
chos kyi dbyings kyi ye shes mngon du gyur par mos la de'i gzungs bzla :
shar phyogs mi bskyod rdo rje sems dpa'i lha tshogs rnams kyi thugs rje'i 'od zer bai DUr bdud rtsi'i char rgyun gyis snod bcud kyi 'byung ba chu'i dug gzhil :
zhe sdang gi nyams grib sbyangs :
me long ye shes mngon du byas par mos la de'i gzungs bzla :
lho phyogs mgon po 'od mi 'khrugs pa'i lha tshogs rnams kyi thugs rje'i 'od zer gser zhun bdud rtsi'i char rgyun gyis snod bcud kyi 'byung ba sa'i dug gzhil :
nga rgyal gyi nyams grib dag :
mnyam pa nyid kyi ye shes mngon du gyur par bsam la de'i gzungs bzla :
nub phyogs snang mtha'i lha tshogs rnams kyi thugs rje'i 'od zer pad rAg bdud rtsi'i chu rgyun gyis snod bcud kyi 'byung ba me'i dug gzhil :
'dod chags kyi sgrib pa dag :
so sor rtog pa'i ye shes mngon du gyur par dmigs la de'i gzungs bzla :
byang phyogs sman bla'i lha tshogs rnams kyi thugs rje'i 'od zer margad bdud rtsi'i char rgyun gyis snod bcud kyi 'byung ba rlung gi dug gzhil :
phrag dog gi sgrib pa sbyangs :
bya ba grub pa'i ye shes mngon du gyur par dmigs la de'i gzungs bzla :
gzhan yang rnam 'joms sme brtsegs rtsa ba gsum gyi snying po dbyangs gsal sogs kyang 'od zer 'phro 'du'i dgongs pa mi g.yel ba'i ngang nas bzla :
mdor na snang srid snod bcud 'od gsal dag pa rab 'byams lhun grub rin po che'i sbubs su 'khor 'das kyi mtshan ma thams cad rang sar dag ste sku dang ye shes kyi snang ba thig le chen por 'byams brdal ba'i ngang las :
rdzogs chen 'bum phrag drug cu rtsa bzhi'i rgyud kyi snying po gsal dag rdo rje'i dbyangs su sgrog par bya'o :
lha dang gnyis su med pa'i bdud rtsi'i chu nan gyis nyi shar la rten khrus tshar re dang :
'byung khrus rgyas pa re yang bya'o :
gnyis pa thugs rje'i stobs bskyed pas rten gyi nus pa spar ba ni :
bdag nyid rig pa ye shes kyi dkyil 'khor du gnas pa'i ngang mdangs thugs rje'i 'od zer phyogs bcur 'phros :
'og min lhun gyis grub pa'i zhing khams rab 'byams nas bde gshegs zhi khro rgya mtsho'i tshogs ma lus pa spyan drangs te bdag dang gnyis su med pa'i gzi byin bskyed :
de'i shugs las snod bcud 'byung lngas bsdus pa'i skye 'gro lha klu mi sogs dregs pa mthu bo che thams cad kyang gdod nas bde gshegs snying pos 'o ma la mar bzhin ye khyab tu gnas pa thabs kyi srubs shing skyod pas snying po'i mar 'byung ba ltar :
bdag nyid rgyal ba'i phrin las kyi spyod pa la dor bas gdod ma'i de nyid mngon du byed pa ste :
bdag gi gnas lngar zhing khams rigs lnga rdzogs par gsal ba'i thugs rje'i 'od kyis snod kyi zhing thams cad ye shes 'od lnga lhun gyis grub pa'i pho brang du gyur :
bcud kyi skye 'gro spyi dang brtan ma 'byung bzhi'i lha mo sogs :
klu mthu bo che thams cad kyi gnas lngar ye shes lnga'i sa bon 'byung ba bcud kyi dwangs ma'i thig ler gsal ba dang 'od zer drwa ba ris su khyab pas :
thugs rje'i gzi byin cher bskyed nas ma dag pa'i 'dzin pa thams cad sbyangs :
ye shes lnga'i 'od dang lus dbyer med du gyur pas rgyal ba'i mthu byin rdzu 'phrul gyi stobs dang nus pa cher 'bar :
rigs drug gi sems can thams cad kyi ye shes ches gsal bar byas :
dge ba'i blo dang bsod nams kyi dpal shugs la bskyed de :
snod bcud thams cad kyi 'byung ba rtsub 'khrug mi mthun pa thams cad rang bzhin gyis dag :
gsal stong bde ba chen po gsal 'grib dang bral ba'i ngang nas :
phyir mi ldog pa sangs rgyas rtse mo'i gzungs dang :
srid pa gsum gyi stobs bskyed pa brtan ma'i rigs pa ku ru ku ru dang :
ma ma kyed kyed kyi sngags bzla :
skabs su klu brgyad dang :
gnod sbyin brgyad :
snang brgyad kyi sngags sogs kyang rang rang gi ting nge 'dzin gyi 'phro 'du dang bcas te bzla :
mjug tu nus pa brtan phyir phyi nang snod bcud thams cad ye shes gsal rdzogs kyi ngang nas rten 'brel snying po khri 'bum sogs ci 'grub bzla :
bde gshegs stong gi bkra shis gsol :
thun mtshams su mchod bstod dang :
g.yang blan tshe nor gyi gzungs rgyun sgrog :
phyogs gtor dang chab gtor bsngo :
rigs drug spyi skong dang :
lta ba'i klong bshags bya :
srid pa'i lha srin la bsang brngan dang tha tshig bsgrag :
gang 'dod kyi phrin las gsol :
mkha' 'gro chos skyong la tshogs gtor dang me mchod skong bskul sogs ci 'grub bya'o :
de ni dngos gzhi sgrub pa'i rim pa 'o :
sa ma ya :
rgya rgya rgya :
gsum pa rjes kyi rim pa la :
de ltar sgrub pa'i gter bum de :
spyir ni yul dbus sa yi snying :
bye brag dge 'dun sde spel na :
chos khri'i rgyab yol rten gyi dbus :
rgyal po'i mnga' thang spel ba la :
bang mdzod dbus dang lha mkhar dkyil :
gnas chen yul gru so so'i dbus :
skye bo'i 'du tshogs spel ba la :
rgyal sgo'i them dang rtsig pa'i zur :
'khor sa 'dun mar tshogs pa'i sa :
mi rgyud spel na chu chen mgo :
chos rgyud spel na rgyab ri'i dpal :
tshe nor spel na gtan chags gangs :
g.yu mtsho gtan 'khyil 'phen bzang ri :
snyan grags spel na ri gsum rtse :
khang gsar 'debs na brtsig pa'i rmeng :
rten bzhengs gnod sbyin bang mdzod dang :
dgra bla gso ba lha tshugs dkyil :
lha klu'i mkhon sel ri mtho'i rtse :
rang rang gnas pa'i rten gyi dbus :
nad yams gcod na yul gyi dbus :
lung gsum mdo dang dog mo'i 'phrang :
mdze 'phro gcod na gnod pa'i sa :
bsgrub bya'i mgo thog mdun gyi phyogs :
dus 'khrug gzhil na de phyogs kyi :
mgur lha brtan ma dge bsnyen no :
byad kha sdom na rang nyid kyi :
chos skyong srung ma'i rten gyi zhabs :
phyogs mtshams khang pa'i gyang rtsig zur :
rbod gtong bsgyur na de yi phyogs :
gshin sgab bcad pa dur gyi gong :
sri kag sgrol ba 'byung ba'i phyogs :
log shes bsgyur ba rgyab ri dang :
nye skor btung ba'i chu la sogs :
rang rang rten 'brel bca' ka rnams :
ma nor sngags dmigs ting 'dzin bsgyur :
chos kun rten 'brel rgyus bskyed phyir :
ma nor tshul bzhin brtsams pa na :
rgyu 'bras rten 'brel mi bslu bas :
gang ltar bsam pa de ltar 'grub :
snang srid 'khor 'das thams cad kun :
rang byung sems kyi cho 'phrul te :
chos nyid 'dus ma byas pa'i ngang :
rten 'brel sa mtshams gang phye ba :
don dam bden pa mi shigs pas :
yid bzhin nor bu rin chen ltar :
mchog thun dngos grub dpag yas thob :
de phyir ma 'ongs bskal pa'i mthar :
pad+ma'i bu rgyud dam ldan gyis :
thabs shes rten 'brel zung 'dzoms pas :
gdul bya'i mos pa so sor bskang :
kun la phan bde'i nyi 'od brdal :
che tshad khal nas chung ba'i tshad :
phul gang shong ba'i bum pa 'am :
gwa'u sgrom bu ci rigs par :
rang rang rten 'brel rdzas dang sngags :
gcig tu tshogs shing lag len gtsang :
'byung bas mi 'jig rgya yis bsdam :
tshul bzhin sgrub la thugs rje dang :
smon lam rnam par dag pa yis :
gang 'dul rten 'brel so sor bsgyur :
chos can rgyu 'bras rten 'brel dang :
chos nyid rnam dag dgongs pa'i mthus :
ris bral mkha' khyab gdul bya la :
'bad rtsol med par dge legs rgyun :
nam mkha' mdzod kyi sgo 'phar 'byed :
bsod nams yon tan dpag tu med :
de phyir yang gsang man ngag gnad :
'byung ba srog 'dzin rgyud nas bsdus :
ma 'ongs don du pad+mas bsdebs :
ye shes mtsho rgyal thugs la bstim :
mi zad zab mo'i gter du sbos :
las can bu la smon lam thobs :
zhes gsungs so :
sa ma ya :
rgya rgya rgya :
ma ma gtad rgya :
bdag 'dra thugs mchog rdo rje rtsal gyis 'phying bar bang so dmar po nas spyan drangs pa'o ///
/
