@#//
grub thob chen po'i thugs thig las /
khrag 'thung bde gshegs 'dus pa'i rgyud lung gi tshig 'grel mdor bsdus pa legs bshad sgo 'byed ces bya ba bzhugs so //
na mo gu ru shrI he ru kA ya /
phyogs dus bde gshegs zhi dang khro
/dkyil 'khor gcig tu yongs rdzogs pa //
gang de'i byin rlabs nyi gzhon gyis //
bdag blo'i pad+mo bzhad mdzad gsol //
grub pa'i dbang phyug chen po mtshan mchog lnga ldan thang stong rgyal pos gu ru    rin po che pad+ma thod phreng rtsal las dngos su gsan pa sgrub chen sde brgyad kyi    rgyud lung man ngag thams cad kyi yang bcud snying por dril ba khrag 'thung bde gshegs 'dus pa'i chos skor gyi rtsa bar gyur pa'i rgyud lung nyid 'chad par bya ba la gsum /
gang las brgyud pa'i khungs smos /

de las brgyud pa'i gzhung 'chad /
de dag gi bka' babs pa'i tshul bstan pa'o //
dang po ni /
sgyu 'phrul bshad rgyud rgya mtsho  las //
rgyal ba sems dpa' rnal 'byor ma //
dgongs pa rig pa rna bar brgyud //
ces gsungs pas /
'og min chos dbyings chen por gdod ma'i mgon po kun tu bzang po nyid gdul bya'i dbang du dgongs nas dpal chen po he ru ka'i rnam par bzhengs te /
ye shes rang snang gi 'khor rnams la dgongs pa'i rtsal las chos nyid kyi rang sgrar snang ba rgyal ba dgongs brgyud /
de nyid dpal rdo rje sems dpa' nyid rig 'dzin rdo rje chos su snang bas brjod byar bsdus shing gsang ba'i bdag po dang mkha' 'gro ma las kyi dbang mo che sogs la brda dang rtags kyi rnam 'gyur gyis go bar mdzad pa rig 'dzin brda brgyud /
gsang bdag la sogs pas 'jig rten khams 'dir skal ldan rig pa 'dzin pa rnams la rdo rje'i tshig dang tshangs pa'i dbyangs kyis legs par bstan pa gang zag snyan khungs bcas brgyud pa gsum ldan du byon pa 'dir ni sangs rgyas gnyis pa pad+mA ka ra nyid ngo bo dpal chen he ru ka dang rnam dbyer med kyang gdul bya'i snang tshul du mchog gi rig pa 'dzin pa'i skur bstan te gsang ba'i bdag po sogs las rgyud lung mtha' dag gsan pa'i tshul mdzad /
de dag las zab cing gnad du 'dril ba'i man ngag gi rim pa mtha' yas pa gang la gang 'dul du mdzad cing skal ldan du ma grub pa'i go 'phang la bzhag
/gdams ngag 'ga' zhig ma 'ongs pa'i gdul bya rnams la dgongs te gter rigs grangs med pa sbas shing mkha' 'gro chos srung la gnyer du gtad pa phyi rabs dus la babs pa'i tshe las 'phro sad pa'i skyes chen rnams kyis rim par bton cing spel bas mkha' 'gro gtad rgya /
smon lam dbang bskur /
las 'phro gter brgyud bcas brgyud pa drug dang ldan cing don la 'gyur ba med pa /
tshig la rtog ge'i bslad ma zhugs pa /
mkha' 'gro'i kha rlangs kyi ngad pa ma yal ba'i zab chos khyad par 'phags pa nyid do //
gnyis pa gzhung dngos 'chad pa la gnyis /
spyi don mdor bsdu ba /
bye brag so sor bshad pa'o //
dang po ni /
gsang sngags thabs kyi theg pa nang rgyud sde gsum la rgyud lung man ngag gsum re bzhugs pa las /
rgyud kyi mtshan nyid ni /
he ru ka gal po che'i rgyud las /
rgyud ces bya ba rgyal ba'i bka'//
zhus lan phra mos 'phel cing rgyas //
rgyal ba'i dgongs pa ma la 'brel //
thams cad mkhyen pa'i ngo bor gsal //
'brel dang ma tshang med pa dang //
phun sum tshogs pas rgyud ces bya //
zhes sogs kyis bstan te /
rgyud kyi ngo bo sangs rgyas kyi bka'/
rang bzhin zhus pa dang lan gyis rgyal ba'i dgongs pa ma bcos par rtsa ba ma la rgyas bshad bu dang 'brel bar thams cad mkhyen pa'i ye shes su gsal ba nyid /
nges tshig gong 'og 'brel zhing rgyun chags la lta spyod dbang dam tshig phrin las sgrub mchod sngags rgya ting nge 'dzin rnams ma tshang ba med par phun sum tshogs pa lnga ldan du byung ba'o //
de la dbye na rtsa rgyud bshad rgyud phyi ma ma tshang ba kha skong ba dka' ba gcod pa'i rgyud la sogs pa dang /
rtog pa dum bu'i rgyud sogs mang du mchis pa las 'dir ni rgyud de dag thams cad kyi don gyi snying po phyung ba'i bsdus rgyud do //
lung gi mtshan nyid ni /
snga ma las /
lung zhes bya ba nges pa'i don //
gsung nyid 'gyur bas bzung bder mtshon //
bde gshegs gsung gi dgongs pa yang //
ngo bo ji lta ji snyed gnyis //
rdzun bral bzung bar bde ba dang //
nyes pa zad pa lung gi tshig
/ces sogs gsungs te /
lung gi rang bzhin dbang po tha mas kyang rtogs sla ba'i phyir thams cad nges don du bshad cing ston pa'i dgongs pa rtogs dka' ba'ang gsung bshad kyis go bde bar mdzad pa dang /
ngo bo mkhyen pa gnyis ldan gyi gsung ji bzhin mi shes pa thams cad bden pa gnyis su phyes nas bshad pas yid ches su byed pa dang /
nges tshig sangs rgyas kyis gsungs pa'i don las phyin ci log pa'i rdzun dang bral zhing tshig don gsal bas bzung bde ba dang bkas rjes su gnang zhing dgongs pas byin gyis brlabs pas nyes pa zad pa ste /
dbye na /
drang don mtshan nyid kyi lung /
nges don sngags phyi pa'i lung /
'dres ma mdo sde'i lung /
mngon du phyung ba bskyed rdzogs lung /
rna brgyud man ngag gi lung /
'chus pa srong ba'i lung rnams su mchis pa las 'dir ni phyung ba'i lung nyid 'chus pa srong ba'o //
man ngag gi mtshan nyid ni /
snga ma las /
man ngag ces pa la bzla ba //
skyes bu'i thugs la brnag pa 'o //
snying po bcud kyi mchog nyid ni //
thugs la rab tu sbas nas bzhugs //
tshegs chung myur du 'grub par byed //
bya bar sla bas nges pa'i tshig
/ces sogs 'byung ste /
man ngag gi rang bzhin ni dgongs pa gang du la bzla zhing skyel ba'i sa sngon byung ston pa dang rjes 'jug rig 'dzin gyi thugs la gces pa'i zab don yin la /
ngo bo rgyud lung thams cad kyi snying po'i bcud kyi mchog thugs la sbas shing gsang ba /
nges tshig tshegs chung zhing bya thabs sla bas dpag par dka' ba'i don myur du 'grub par byed pa'i rdzas sngags ting nge 'dzin sogs la u pa de sha zhes bya'o //
dbye ba gtso bo ye shes pa dang /
'khor 'jig rten pa'i man ngag gnyis sam /
'das pa sangs rgyas dang 'khor ba 'jig rten gyi bya ba sgrub pa /
de dag la nang gses kyi dbye bas rnam grangs mtha' yas pa 'byung ba las 'dir ni mchog thun gnyis ka sgrub pa'i lam rim zab rgyas kun gyi snying po spyi don lngas bstan pa rnams so //
gnyis pa bye brag so sor bshad pa la gnyis /
gzhi dang rtsa bar gyur pa'i rgyud bshad pa /
rgyud don nyams su len pa'i lung bshad pa'o //
dang po la gsum /
klad kyi don /
gzhung gi don /
mjug gi don no //
dang po la gnyis /
mtshan bstan pa /
'gyur gyi phyag bya ba'o //
dang po ni /
rgya gar skad du :
he ru ka sarba ta thA ga ta saM gra ha tan+t+ra pra gar+b+ha :
bod skad du :
khrag 'thung bde gshegs 'dus pa'i rgyud kyi yang snying :
zhes 'byung ste skad gnyis shan sbyar tshul ni /
he ru ka
khrag 'thung /
sarba ta thA ga ta saM gra ha /
de bzhin gshegs pa thams cad 'dus pa /
tan+t+ra /
rgyud /
pra gar+b+ha /
yang snying /
zhes pa'o //
'di'i don rgyas par tshul bzhi dang sbyar nas 'chad dgos kyang 'dir tshig gam yi ge'i don tsam smos na /
khrag 'thung gi skad dod he ru ka zhes pa he la ni rol pa /
ru d+hi ra ni khrag
/ka ni bdag po'i sgra rnams bsdus pa ste /
kun bzang gdod ma'i mgon po nyid 'bar ba chen po gar dgu'i nyams kyis rol pa'i skur bstan nas /
phyi ltar 'jigs pa'i bdud bzhi bsgral ba'i khrag
/nang dug gsum gyi rtsa ba 'dod chags rak+ta'i rgya mtsho /
gsang ba khams gsum 'khor ba'i rtsa ba gnyis rtog zhen snang gi bcud thams cad dmigs med chos nyid kyi ngang du rol par mdzad pa 'jigs byed khro bo chen po yin la /
phyogs dus kyi bde bar gshegs pa zhi ba dang khro bo'i dkyil 'khor gdul bya'i khams dbang mos pa dang mthun par rigs dang ye shes kyi dbye bas snang ba ji snyed pa thams cad dkyil 'khor gcig tu 'dus pa sgrub chen bka' brgyad du grags pa la /spyi dang bye brag gi rgyud kyi rnam grangs mtha' yas pa bzhugs pa thams cad kyi yang bcud snying por dril ba ste /
brjod bya don gyi gnad 'dus shing rjod byed tshig tshogs nyung ngur ston pa 'o ma las rtsi mar phyung pa lta bu'o //
gnyis pa 'gyur phyag ni /
dpal he ru ka la phyag 'tshal lo :
zhes sdud pa pos 'dod pa'i lha la phyag 'tshal ba ste /
khrag 'thung 'dus pa rtsa ba'i rgyud las /
he ni dgongs shing bzhad pa'i gsungs //
ru ni kun la chags pa'i thugs //
ka ni mnyam nyid ye shes sku
/shrI ni snying rje bdag gzhan rtogs //
zhes gsungs pa'i don rtags dang ldan pa dkyil 'khor kun gyi dbang phyug chen po la brda dang don gyi sgo nas phyag 'tshal ba'o //
gnyis pa gzhung gi don la /
spyir ma hA yo ga'i rgyud rnams rgyan bdun gyis 'chad pa he ru ka gal po las gsungs kyang /
tan+t+ra sde bco brgyad kyi rtsa ba sgyu 'phrul gsang ba snying po paN chen bi ma la'i bshad srol dang sbyar na lngar 'dus te /
rgyud 'byung ba'i rgyu gleng gzhi /
rkyen gleng slong ba /
'bras bu yongs shes rgyud don /
rgyud kyi dgos 'brel /
'khor la gdams shing bstan pa'o //
dang po ni /
chos kun gdod nas dag pa'i mkha':
klong dgu'i dbyings kyi pho brang cher :
kun bzang che mchog he ru kas :
nyid las mi gzhan 'khor rnams la :
rdo rje'i sngags rgyud rtag tu gsungs :
zhes pas bstan te /
gnas phun sum tshogs pa 'khor 'das gnyis kyis bsdus pa'i chos thams cad gdod ma nas ma grub pa rnam par dag pa'i chos nyid kyi mkha' la /
rang snang ye shes klong dgu'i dbyings kyi rang bzhin du 'khyil pa'i pho brang gzhal med khang rgya tshad bkod pa bsam las 'das pa'i dbus su /
ston pa phun sum tshogs pa gdod nas rang rig ye sangs rgyas pa'i khyab bdag ston pa kun tu bzang po nyid zhi ba'i ngang las ma g.yos bzhin du gdul bya mi srun gdug pa can rnams 'dul ba'i slad du srid zhi'i khams na che ba'i mchog dpal chen he ru ka'i phyag rgyar bzhengs pa ste /
khrag 'thung rtsa rgyud las /
shin tu khro zhing gtum pa la //
zhi bas phan par mi 'gyur te /
khro bor de bzhin gshegs kun mdzad //
sangs rgyas thugs rje khros pas ni //
gdug pa ma lus 'dul bar byed //
thams cad dbang du gyur nas kyang //
bsgo ba'i bka' nyan bran bzhin gnas //
zhes dgos pa'i don dang ldan pa nyid dang /
'khor phun sum tshogs pa nyid kyi ye shes kyi rang snang bas gzhan rgyud kyis bsdus pa ma yin pa'i rgyal ba sems dpa' rnal 'byor ma gzugs dang rnam 'gyur sna tshogs su ston pa rnams la /
chos phun sum tshogs pa cis kyang mi phyed pa rdo rje dang mtshungs pa'i sngags kyi rgyud thun mong khyad par mchog tu gyur pa'i gsang ba gsang chen gsang mchog gi rim pa rnams /
dus phun sum tshogs pa lan gcig tsam ma yin par dus bzhi mnyam pa nyid rtag pa rgyun gyi 'khor lor gsungs shing gsung bar 'gyur ba'o //
gnyis pa rkyen gleng slong ba ni /
de tshe gnam zhal tsaN+Da lIs :
dgyes pa bskyed nas slar yang zhus :
e ma khyab bdag dpal chen po :
rgyud don snying po ji ltar lags :
de skad gsol ba'i don dgongs nas :
chos nyid rang sgras bka' bstsal pa :
zhes gsungs te /
de'i tshe chos thams cad 'byung ba'i gnas shes rab stong pa nyid nam mkha'i rang bzhin gyi zhal can /
thabs bde ba chen po rab tu skul ba'i gtum mo tsaN+Da lI'i rang bzhin can gyis yab la snyoms par zhugs pas /
dgyes pa bskyed nas rgyud rgyas par bstan pa'i rjes su slar yang zhus pa e ma zhes ngo mtshar ba'i tshig gis mdun bsus te /
'khor 'das kun gyi khyab bdag spyi dpal chen po zhes snyan brdab nas /
sgrub sde chen po bka' brgyad kyi rgyud rgya che la gting zab pa de dag gi don gyi snying po ji lta bu lags /
zhes de skad du gsol ba btab pa'i zhu don la dgyes pa'i dgongs pas chos nyid kyi rang sgras mdor bsdus dril te bka' bstsal ba ni 'di ltar ro //
gsum pa 'bras bu yongs shes rgyud don la gsum /
rgyud gsum spyir bshad pa /
lam bye brag tu bshad pa /
lam gyur gyi 'bras bu bstan pa'o //
dang po ni /
ngo bos dag pa gzhi yi rgyud :
glo bur dag byed lam gyi rgyud :
dag pa mthar phyin 'bras bu'i rgyud :
gsum gyis rgyud don thams cad bsdus :
zhes gsungs te /
de la rgyud ces pa ni /
brjod bya gzhi lam 'bras gsum du rgyun chags pa dang /
rjod byed tshig dbu zhabs yongs rdzogs su rgyun chags par gnas pas te /
gsang snying rgyud phyi ma las /
rgyud ni rgyun chags la bshad de //
thabs dang rgyu las 'bras bu 'o //
zhes so //
rgyud de la dbye na gsum /
gdod ma nas ngo bo nyid dam rang bzhin gyis rnam par dag pas ka dag ces grags pa bde gshegs snying po dang /
rang bzhin gnas rigs /
kun gzhi'i ye shes /
sems kyi ngo bo nyid /
dri bcas de bzhin nyid /
rgyu'i rgyud sogs rnam grangs du mas bstan pa /
thabs kyi rkyen gyis ma zin pas 'khor ba dang /
zin na myang 'das su 'grub par byed pa /
sems can nas sangs rgyas kyi bar pi waM gi rgyud ltar breng chags su gnas pas 'khor 'das gnyis ka'i rgyur gyur pa la gzhi'i rgyud ces bya ste /
mgon po byams pas /
ji ltar sngar bzhin phyis de bzhin //
'gyur ba med pa'i chos nyid do //
zhes dang /
bi ma la'i rim gsum las /
tha snyad gnyis kyi chos rnams kun //
ma lus 'byung phyir gzhi zhes bya //
zhes sogs 'byung ba ltar ro //
de la'ang gnas lugs ngo bo nyid 'ching grol med cing rang rig pa byang chub kyi sems bden pa dbyer med blo'i spyod yul dang bral ba bde bar gshegs pa'i snying po ni dri ma sbyang ba'i gzhi nor bu lta bu dang /
'khrul pa btags pa'i gzhi med snang glo bur pa log pa'i zhen snang yul dang bcas pa ni sbyang bya'i dri ma 'dam rdzab lta bu ste /
phyi ma 'di 'khor ba 'grub byed kyi rgyu dang rnam shes yul la 'jug pa de srid du rgyun chags pa yin pas gzhi zhes btags pa tsam las 'bras bu'i nyer len du mi 'gyur bas rgyu rgyud dngos ma yin mod /
gnas lugs la 'khor 'das kyi tha snyad las 'das kyang snang lugs la tha snyad so sor byung ba'o //
rgyu rgyud la sgrib pa'i med snang glo bur 'khrul pa'i dri ma bag chags dang bcas pa sbyong zhing dag par byed pa ni thabs sam lam gyi rgyud de /
'thob bya 'bras rgyud nyid mngon du byed pa'i lhan cig byed rkyen yin pas thabs dang /
gang gis gang du bgrod bya'i rten yin pas lam zhes grags te /
bgrod dang de chos ldan pa dang //
zhes so //
de'ang gzhi shes par bya ba dang mar 'brel la 'bras bu 'thob par bya ba dang yar 'brel bas gzhi 'bras gnyis dang shes thob kyi bya byed 'brel pa can du bar ma chad pa'i phyir rgyud du bzhag
/de la'ang nye ring gnyis las thun mong gi lam lha mi /
nyan thos /
rang rgyal /
byang sems ste nges 'byung gi theg pa bzhi dang /
sngags kyi rgyud sde gsum ni sangs rgyas gzhan du btsal te dus ring por bsgrub dgos pas ring ba'i lam yin la bla med ni nye ba'i lam ste /
gzhi rgyud de bzhin nyid de'ang lhan skyes mchog tu mi 'gyur ba'i bde ba chen pos khyad par du byas pa nyid thabs grol gyi myur lam la brten nas 'bras bu gzhan nas mi 'tshol bar rang gnas kyi sku dang ye shes mngon du byed pas /
dad brtson dang ldan pas tshe gcig gis zung 'jug gi go 'phang la sbyor ba nye ba'i lam du rgyud sde rnams las yang yang gsungs shing sdom gsum rab dbye las kyang /
sngags kyis btab pa'i sa bon ni //
nyi ma gcig la lo tog smin //
rdo rje theg pa'i thabs shes na //
tshe 'di nyid la sangs rgyas 'grub //
ces gsungs pa bzhin no //
sbyang gzhi rgyu rgyud bde gshegs snying po la sbyang bya glo bur 'khrul pa'i dri ma sgrib pa gsum bag chags dang bcas pa sbyong byed rim pa gnyis kyis bsdus pa'i lam gyis rtsa ba nas sbyangs pas dag pa gnyis ldan mthar phyin te gzhi la bzhugs pa'i yon tan ji lta ba mngon du gyur pa ni 'bras bu ste /
khog gzhung las /
grub pa mthar phyin 'bras bur brjod //
ces gsungs /
de nyid nam yang rgyun chad mi mnga' bas rgyud ces bya ba'o //
de la'ang snga ma las /
'bras bu'i ngo bo sku gsung thugs //
yon tan phrin las rnam pa lnga //
de yang skabs kyis lnga lnga ste //
zhes sku gsung thugs yon tan phrin las lnga po re re la'ang lnga lnga'i rnam dbye can du bzhugs pas 'bras chos nyi shu rtsa lngar grags /
de rnams kyang bsdu na rten sku
/brten pa ye shes /
mdzad pa phrin las gsum du 'du ba las /
dang po ni /
dbyings kyi ngang du rig pa'i ye shes zung 'jug tu grol ba chos sku
/de las sa bcu'i byang sems rnams kyi ngor nges pa lnga ldan du snang ba longs sku
/gdul bya so skye rnams kyi mos pa dang mthun par snang ba sprul pa'i sku ste gsum mam /
sku gsum snang cha ma 'dres pa'i cha nas mngon byang dang /
dbyer mi phyed pa'i cha nas rdo rje'i sku gnyis bsnan pas sku lnga'o //
gnyis pa brten pa ye shes ni /
tshogs brgyad gnas su dag pas ye shes lnga ste chos dbyings me long mnyam nyid sor rtog bya grub ye shes lnga /
de rnams las chos dbyings ni ji lta ba mkhyen pa dang /
gzhan bzhi po ji snyed mkhyen pa'i ye shes su 'du bas bsdu na gnyis so //
gsum pa mdzad pa phrin las ni /
spang rtogs mthar phyin pa'i stobs kyis 'bad rtsol med par gang la gang 'dul gyi phrin las gdul bya'i dus las mi yol bar nam mkha' ji srid du rgyun chad med par lhun grub tu 'byung ba ste /
mngon rtogs rgyan las /
de bzhin nam mkha' ji srid 'di'i //
las ni rgyun mi chad par 'dod //
ces so //
de ltar na gzhi lam 'bras bu gsum gyis brjod bya don dang rjod byed tshig gi rgyud ji snyed pa thams cad kyi don yongs su rdzogs pa bsdus pa'o //
gnyis pa lam bye brag tu bshad pa la gsang snying las rgyud kyi dngos po bcur grags te /
lta spyod dkyil 'khor dbang dam tshig
/mchod sngags ting 'dzin phrin sgrub kyis //
gsang sngags rgyud kyi dbye ba bya //
zhes rgyud sde spyi khyab tu grags shing /
sgrub sde'i skabs 'dir gsang ba yongs rdzogs chen po'i rgyud las /
bstan rim theg pa'i rnam gzhag dang //
lta sgom spyod pa 'bras bu dang //
bsnyen dang sgrub pa chen po dang //
dbang bskur dam tshig mtha' rgyas su //
rgyud rnams kun gyi gsang ba 'dus //
zhes pas mtshon dngos bcu'i ngo bo go rim tha dad pa dang grangs kyang bcu kho nar nges ma nges ci rigs bzhugs pa las 'dir lam gyi cha rkyen dngos po bcu gcig ste /
bkod pa dkyil 'khor /
rim par bgrod pa dbang /
mi 'da' ba dam tshig
/de kho na nyid lta ba /
mi g.yo ba ting nge 'dzin /
la dor ba spyod pa /
don du gnyer ba sgrub pa /
'ching ba phyag rgya /
gnas su stob pa mchod pa /
zlos pa sngags /
rol pa phrin las rnams so //
'dir yang 'ching zlos gcig tu bgrang na dngos po bcu las ma 'das so //
de la dang po bkod pa dkyil 'khor ni /
de las rtogs shing goms pa'i lam :
phyi nang gsang ba de kho na'i :
dkyil 'khor chen po rnam pa bzhir :
zhes gsungs te bshad ma thag pa'i rgyud gsum po de las lam zhugs rnal 'byor pas nyams su len bya thos pas bsgom bya'i don rtogs shing sgom pas goms par byed pa'i lam gyi rim pa bshad pa la /
ji skad du /
dkyil 'khor dbang dang dam tshig gsum //
gsang sngags kun gyi gzhung shing yin //
zhes pa ltar de dag thog mar bstan pa la /
dkyil 'khor gyi ngo bo ni bkod pa lha'i 'khor lo rdzogs par snang ba /
nges tshig maN+Dal zhes dbus dkyil gtso bo la 'khor gyis bskor ba'am snying po'i gzhi 'dzin pa /
dbye ba rgyud lung man ngag so so'i lugs srol mang yang 'dir ma hA yo ga spyir grags pa ltar /
phyi gzugs brnyan gyi dkyil 'khor rdul tshon ras bris tshom bu /
nang lus kyi dkyil 'khor bla ma yab yum gyi lus dkyil /
gsang ba b+ha ga'i dkyil 'khor shes rab ma'i chos 'byung /
de kho na nyid ye shes kyi dkyil 'khor don dam byang chub sems te de ltar dkyil 'khor chen po rnam pa bzhi ru sgo gsum smin par bya'o //
gnyis pa rim par bgrod pa dbang ni /
phan pa'i dbang dang nus pa'i dbang :
zab mo'i dbang bzhi rim par blang :
zhes gsungs te /
dbang gi ngo bo rgyu gnyis dang rkyen bzhi tshogs pa la go 'phang gi chos dbang gi ye shes rgyud la 'jog pas byang chub kyi sa bon mngon du bskyed pa'am skye nges kyi nus rung du smin par byed pa /
nges tshig a b+hi Shiny+tsa zhes mngon par gtor ba'am blugs pa ste /
sgo gsum dri ma 'khrud cing gtor /
'bras bu ye shes kyi nus pa khyad par can rgyud la 'jog cing blugs pa /
dbye ba ni /
gang zag dad pa can la phyi phan pa'i dbang /
nus pa can la nang nus pa'i dbang /
spyod rig mnyam pa'i brtul zhugs can la zab mo'i dbang bskur ba ste de dag la nang gses kyi dbye bsdu mang yang gzhung 'dir phan pa la rig pa'i dbang lnga /
nus dbang la /
sku gsung thugs yon phrin las kyi :
rtsa ba'i dbang lngas nus byin skyed :
nyan sgom 'chad phrin bdag po che :
khyad par dbang lngas don gnyis spyod :
nyams skong dngos grub mngon spyod tshe :
'od gsal mar me las kun 'grub :
ces pa ltar rnam grangs bco lnga /
zab mo la gsang ba shes rab mthar thug don dbang dang gsum du 'byung ste /
phan dbang gis sa bon 'dzin /
nus dbang gis sa bon nus ldan du smin /
gsang dbang gis dbang don gyi ye shes rgyud la myong /
sher dbang gis nyams de kho na nyid rgyud la brten par byed /
bde chen don gyi dbang gis mchog gi dngos grub thob par byed pa ste /
slob dpon gsang ba shes rab dang //
de ma thag pa bzhi pa ste //
zhes pas slob dpon gyi dbang la phan nus gnyis bsdoms pa dbang bzhi po rim pa bzhin bdag nyid dkyil 'khor du zhugs te dbang blangs la slob ma rjes su bzung bar bya'o //
gsum pa mi 'da' ba dam tshig ni /
spyi dang khyad par lhag pa yi :
dam tshig dag pas gzhi bzung ste :
zhes gsungs te /
dam tshig gi ngo bo khyad par can gyi bsrung bya'i don las mi 'da' bar sdom byed kyi sems pa rgyun chags pa dang /
gnyid la sogs pa'i skabs su'ang srung sems kyi sa bon dang bcas pa'o //
nges tshig sa ma ya zhes dngos su dam bca' ba'i tha tshig la 'jug pas slob dpon dang dkyil 'khor pa'i spyan sngar rang gis ji ltar khas blangs shing dam bcas pa las 'da' bar bya ba ma yin pa'i phyir dam tshig go
/'di'ang sngon gyi lo tsA ba rnams kyis don 'gyur du mdzad pa ste /
he ru ka 'dus pa las /
mi 'da' dam pa mchog gyur la //
'das par gyur na tshig par bshad //
ces sogs snga 'gyur gyi rgyud mang po las 'byung ste /
dbye ba rgyas par sa ma ya 'bum sde sogs mang du bshad kyang bsdu na gsum du 'du ste /
spyi'i dam tshig so thar byang sems sngags phyi rgyud sde gsum gyis bsdus pa /
khyad par dam tshig nang rgyud yo ga rnam gsum las gsungs pa /
lhag pa'i dam tshig sgrub pa khyad par gyi nyi shu rnams ci nus kyis bsrung /
khyad par ma hA yo ga las gsungs pa'i rtsa ba sku gsung thugs /
yan lag nyi shu rtsa lnga po rnams ltung ba'i sgo bzhi dang bral ba'i bag yod dran shes ldan pas srog bzhin du bsrung /
nyams na phyir bcos shing stobs bzhi'i bshags pa tshad du phyin pas rgyud rnam par dag pas gzhi bzung ste nyams su len pa la 'jug par bya'o //
bzhi pa de kho na nyid lta ba ni /
'khor 'das chos kun bden pa gnyis :
dbyer med chen por gtan la dbab :
ces gsungs te /
lta ba'i ngo bo ni /
sems nyid gdod ma'i gshis lugs /
sangs rgyas kyis ma bcos /
sems can gyis ma bslad /
zhen snang 'khor 'das su btags pa'i chos bden pa gnyis kyis bsdus pa thams cad gdod nas dbyer med dag mnyam chen po chos kyi skur lta ba ste /
gsang ba yongs rdzogs kyi rgyud las /
gzhi rtsa med pa'i sems nyid 'di //
chos rnams kun gyi rtsa ba yin //
'khor dang mya ngan 'das pa'i chos //
ye nas ma bcos chos kyi sku
/dus gsum bder gshegs thams cad kyi //
thugs dgongs lta ba mthar thug pa //
snang srid gzhir bzhengs lta ba ru //
'khor 'das gnyis med yongs su rdzogs //
he ru ka las gzhan ma yin //
zhes gsungs so //
nges tshig dr-iSh+TI'i sgra las /
ma 'khrul ba'i gnas lugs la shes rab kyi mig gis rjes su blta zhing sgro 'dogs gcod pa'o //
dbye na /
dbang po yang rab la gtan tshigs kyis rtogs pa /
dbang po 'bring la rang bzhin dang 'bras bu'i rtags la brten nas rtogs pa /
dbang po tha ma la thabs kyis rtogs par bya ba nye ring gnyis rnams su yod par bshad la /
rtogs bya ni /
ma hA yo ga'i skabs 'dir /
mtha' thams cad dang bral ba'i sems nyid gdod ma nas dbyings dang ye shes sku gsung thugs yon tan phrin las te dkor bdun ngo bo nyid du lhun gyis grub pa ni lhag pa don dam bden pa dang /
de nyid kyi rtsal snang snod bcud sku dang ye shes kyi dkyil 'khor du rang snang bas 'khor 'das bzang ngan med pa mnyam pa nyid du rdzogs pa ni lhag pa kun rdzob kyi bden pa ste /
de gnyis kyang phyogs rer lhung ba ma yin par ngo bo dbyer mi phyed pa mnyam pa nyid du gnas shing der 'dzin gyi bsam brjod las kyang 'das pas na tha snyad tsam du lhag pa'i bden pa dbyer med spyod yul dang bral ba zhes ming du btags la /
lhag pa zhes pa'i don yang /
phar phyin theg par don dam bden ngor 'khor 'das mnyam nyid du bzhed pa dang /
'dir ni de las lhag pa'i don kun rdzob tu'ang chos thams cad la mi gnyis pa'i bsam spyod dang ldan pas rgyu'i theg pa las khyad par 'phags pa'i don te /
lam rim las /
bla med theg pa'i nang nas ni //
don dam du ni dbyer med la //
kun rdzob tu ni thams cad la //
dag dang ma dag gnyis kar 'dzin //
thabs kyi theg pa chen por ni //
rnam par byang dang sdug bsngal dag
/kun rdzob tu yang dbyer med de //
lta ba mtho dman de tsam mo //
zhes so //
lnga pa mi g.yo ba ting 'dzin ni /
snang dang zhen pa sbyang ba'i phyir :
rim gnyis ting 'dzin rtse gcig bsgom :
zhes gsungs te /
ting 'dzin gyi ngo bo ni /
bsgom bya'i don khyad par can rim gnyis kyi don las mi g.yo ba'i sems rtse gcig pa ste /
he ru ka 'dus pa las /
gang dang gang du gsal ba'i yid //
ma yengs pa ni ting 'dzin te //
zhes so //
nges tshig sa mA ti zhes bsgom bya'i don la rtse gcig tu mnyam par gnas pa'i sems ting nger 'dzin pa'o //
dbye na /
tha mal gyi snang ba sbyong byed kun brtags bskyed pa'i rim pa dang /
gya nom lhar zhen sbyang ba'i phyir yongs grub rdzogs pa'i rim pa ste rim pa gnyis su grags pa'i ting nge 'dzin rtse gcig tu bsgom dgos shing /
bskyed rim la skye gnas bzhi'i bag chags sbyang ba dang bstun /
rgyas pa sgong skyes la mngon byang lnga bskyed dang rdo rje bzhi bskyed /
'bring po mngal skyes la cho ga gsum bskyed rnams ma hA yo ga'i lugs /
bsdus pa drod gsher skyes la sa bon nam sngags brjod pas bskyed pa a nu yo ga'i lugs /
shin tu bsdus pa brdzus skyes la skad cig dran rdzogs su bskyed pa a ti yo ga'i lugs rnams su yod pa las /
gzhung 'dir phyi dkyil ni /
gtso bo dpal chen po sa bon /
phyag mtshan /
sku yongs rdzogs te rdo rje'i cho ga gsum las bskyed pa dang /
gtso bo brgyad sa bon 'khor rnams dran rdzogs su bskyed /
nang lus dkyil ni /
chu las nya ldang ba'i tshul gyis skad cig gis bskyed par bstan /
bsgom tshul yang /
gzhung las /
khyad par rig 'dzin sgrub pa ni :
bskyed pa'i rim pa'i ting 'dzin la :
gsal brtan dag pa'i gzer btab nas :
rtse gcig mnyam gzhag sems brtan pas :
g.yo thob goms brtan mthar phyin nas :
yid dang dbang po lus kyi yul :
gsal ba gsum ldan drod rtags 'byung :
tha mal snang zhen lha skur dag :
rlung sems zung 'jug skur ldang pa'i :
rnam smin la sogs rig 'dzin thob :
sku yi rnal 'byor grub pa 'o :
zhes 'bras bu bcas bstan to //
rdzogs rim la /
spyir thabs lam steng 'og gi sgo la brten pa dang /
grol lam zung 'jug gi rnal 'byor rim dang gcig char gnyis kyis bsdus pa rnam par mi rtog pa'i ting nge 'dzin sogs dbye bsdu mang du mchis pa las /
'dir ni /
gsang rdzogs rgyud las /
rdzogs pa'i rim lnga gdan gcig la //
bsgom pa'i don rab 'di lta ste //
sngags sems lus dang 'od gsal dang //
zung 'jug dag ni bsgom par bya //
zhes gsungs pa ltar rim pa lnga po bskyed rim la rten byas te ji skad bshad pa bzhin nyams su blangs pas 'bras bu'ang /
bskyed pas sngags kyi tshogs lam bgrod :
dben pa gsum gyis drod rtse dang :
sgyu mas bzod chos mthar phyin nas :
sku dang ye shes dbyer med pa'i :
go 'phang mchog tu 'grub par 'gyur :
ces gsungs pa ltar ro //
drug pa la dor ba spyod pa ni /
nyams dang drod dang rtags rnams ni :
spyod pa gsum gyis bstan par bya :
zhes gsungs te spyod pa'i ngo bo ni /
lam zhugs kyi gang zag la thabs shes khyad par can gyis zin pa'i sgo gsum gyi bya ba rnams te /
rim gsum las /
ting 'dzin khyad par 'gyur ba'i phyir //
rjes mthun spyod pa gzhung bzhin spyad //
ces so //
nges tshig tsar+Ya zhes spyad bya la tshul bzhin spyod pa'o //
dbye ba so so'i lugs kyi rnam grangs mang yang 'dir gsum du bsdus so //
spyod tshul ni /
lta ba bdag med pas zin pa'i shes rab dang thabs snying rje chen po zung du 'jug pa'i sgo nas dus tshod dang 'brel bar tshul bzhin spyad pas lus ngag yid gsum yongs su dag par 'gyur ba'o //
de'ang gong du smos pa'i bskyed rdzogs kyi ting nge 'dzin bsgom pas thog mar nyams 'jam rtsub mtho dman ci rigs pa skye /
bar du drod thob /
mthar tshad du phyin pa'i rtags mthong bar 'gyur ba de rnams rim par spyod pa gsum gyis brtan par bya ste /
las dang po pa'i dus su bag dang ldan pas gzab pa lhur len pa dge sbyong gzhon nu lta bu'i spyod pa /
cung zad goms te mnyam rjes bsre nus pa na /
rtogs pa rkyen thub tu spyod pa smyon pa brtul zhugs kyi spyod pa /
brtan pa cher thob nas rtogs pa la 'phel 'grib med pa na gzhan phan kho na la bslab pa rgyal po sa 'dzin lta bu'i spyod pa dang gsum mo //
bdun pa don du gnyer ba sgrub pa ni+i /
bsnyen sgrub yan lag rnam pa bzhis :
thun mong mchog gi dngos grub len :
zhes gsungs te /
sgrub pa'i ngo bo ni /
sgrub byed thabs khyad par can gyis bsgrub bya dngos grub rnam pa gnyis gang 'dod don du gnyer ba'o //
nges tshig sid+d+hi dngos grub ces bsgrub bya dang /
sAd+han 'dod pa'i don len cing thob par byed pa'i don no //
dbye ba ni /
thun mong dang mchog sgrub pa gnyis /
thun mong la grub pa brgyad /
las chen po brgyad sogs shin tu mang zhing /
mchog sgrub pa'i thabs kyang mang du 'byung mod /
gtso bo tshom bu tshogs kyi sgrub pa ste de'ang phun sum tshogs pa lngas sgrub pa'i gzhi bzung /
bsnyen sgrub yan lag bzhis sgrub pa'i gzhung bsrang /
grub nas thun mong dang mchog gi dngos grub len pa rnams ni gzhung 'di nyid las kyang sa bcad rgyas par bstan pa'i mthar /
de ltar 'bad pas brtson 'grus dang :
ting 'dzin skal pa'i khyad par bzhin :
rab kyis rig 'dzin mchog dngos 'grub :
'bring gis sngags kyi drod tshad thob :
gzhan du phrin las ci rigs 'grub :
mdor na 'brel tshad don ldan pa :
sgrub pa chen po'i phrin las so :
zhes 'byung ngo //
brgyad pa 'ching ba phyag rgya ni /
dam tshig las chos phyag rgya ches :
'da' dka'i thugs dam brtan cing bskul :
ces gsungs te /
phyag rgya'i ngo bo ni /
rig pa phyag rgya bzhi rdzogs kyi lha'i skur gsal ba las mi 'da' ba /
nges tshig mu dra zhes rgyas btab pa las 'da' bar dka' ba'i mtshan ma'i don gyis so //
dbye na rang bzhin gyi phyag rgya /
lta ba'i phyag rgya /
'bras bu'i phyag rgya sogs su mchis pa las 'dir lhag pa ting nge 'dzin gyi phyag rgya ni /
gsal bkra las /
dam tshig las dang chos dang ni //
sku nyid phyag rgya chen po bzhi //
zhes gsungs pa ltar lag pa'i phyag rgya bcings pa dam tshig gi rgya bcas nas mdun du bkrol te phrin las bcol ba las rgya /
thugs kar rang rang gi sa bon gsal btab ste ngag nas sngags tshig brjod pa chos rgya /
lha sku'i snang ba gsal ba phyag rgya chen po ste /
de dag tshul bzhin sbyar bas ye shes lha tshogs rnams kyis 'da' dka'i thugs dam bcas pa las mi 'gyur bar brtan pa dngos grub rnam gnyis myur du 'grub par bskul bar bya ba'o //
dgu pa gnas su stob pa mchod pa ni /
glu gar phyi nang gsang rmad byung :
bstod pa'i mchod pas dgyes pa bskyed :
ces gsungs te /
mchod pa'i ngo bo ni /
bsod nams kyi zhing du gyur pa thams cad sgo gsum gyis mnyes pa sgrub pa dang yo byad stob pa'i sgo nas mnyes pa sgrub pa'o //
nges tshig pU dza zhes bkur ba'i don gyis gnas su stob pa'i phyir ro //
dbye na /
spyir 'jig rten dang 'jig rten las 'das pa'i mchod pa gnyis /
gnyis ka la'ang dmigs yul zhing dang 'bras bu /
yongs su bsngo ba /
mchod rdzas dngos po'i khyad par bzhir yod cing /
bye brag sngags bla med kyi skabs su phyi nang gsang ba de kho na nyid kyi mchod pa rnams gtso bo dang /
de la'ang sngon rjes kyi dbang du byas te rnam grangs mang du 'byung ba las /
gzhung 'dir mtshon na /
sngon 'gro thun mong phyag rgya gar /
glu ye shes kyi sgra brnyan /
dngos gzhi phyi nyer spyod lnga /
nang sman gtor rak+ta /
gsang ba byang sems dza gad /
rmad byung sbyor sgrol zung 'jug rnams kyis mchod /
mthar che ba'i yon tan la bstod pa'i glu yis dgyes pa bskyed cing thugs dam bskang bar gsungs so //
bcu pa zlos pa sngags ni /
bkod pa spro bsdu mkha' mnyam pa'i :
bsnyen sgrub las kyi bzlas par brtson :
zhes gsungs te /
bzlas pa sngags kyi ngo bo ni thabs shes kyi yi ge dbyangs gsal gnyis 'dus shing grub pa bzhis byin gyis brlabs pas nus mthu can du gyur pa'o //
nges tshig man+t+ra zhes yid shes bde myur du skyob pa'i don te /
gsang snying las /
bla med theg pa rab nges na //
nyon mongs 'dod lnga kun spyad kyang //
byas la mi sogs tshogs 'gyur te //
tshul khrims sdom pa phun sum tshogs //
zhes so //
dbye na spyir gsang sngags rig sngags gzungs sngags gsum /
bye brag de dag gi sgor gyur pa rgyu ma nor ba rtsa ba'i sngags /
bskyed pa rkyen gyi sngags /
bzlas pa las kyi sngags gsum du yod cing /
de dag gi dgongs pa'i ting nge 'dzin la 'jug pa na /
thog mar lha'i thugs srog gi mthar sngags phreng bkod de bzlas pa zla ba skar phreng lta bu zhes bsnyen pa /
sngags phreng yab yum zhal nas zhal du brgyud de 'khor ba 'gal me klad bskor lta bu zhes nye bsnyen /
de las 'od zer spro bsdus don gnyis byed pa rgyal po'i pho nya 'gyed pa lta bu zhes sgrub pa /
nam mkha' dang mnyam pa'i snang grags rtog tshogs lha sngags ye shes su gsal bas bzlas pa bung ba tshang zhig gi tshul sgrub pa chen po las la sbyor ba'i bzlas pa rnams la brtson pa'i dgos pa'ang /
gzhung las /
de ltar bkod pa'i bzlas pa la :
sems bzung sngags kyi gsal snang bsgrub :
bde chen 'khor ba'i ting 'dzin gyis :
bzlas pa sngags kyi gzer gdab cing :
'phro 'du 'phro 'du chen po yis :
dag pa rab 'byams gzer btab pas :
tha mal sgrar snang sngags su dag :
dngos grub rnam gnyis nyer rgyur smin :
ngag la nus pa'i rtsal rdzogs pas :
gsung gi rnal 'byor grub pa 'o :
zhes 'byung ngo //
bcu gcig pa rol pa phrin las ni /
grub pa zhi rgyas dbang drag dang :
mchog gi phrin las don la sbyar :
zhes gsungs te /
phrin las kyi ngo bo ni byang chub sems dang 'khor gsum mi rtog pa'i shes rab chen pos zin pa'i sgo nas gtso bor gzhan don la dmigs pa'i thabs mkhas kyi mdzad spyod do //
nges tshig karma zhes sgo gsum gyis bsdus pa'i bya ba'i las byed pa po'i 'dod pa las byung ba'o //
dbye ba rnam grangs mang du mchis kyang bsnyen sgrub yan lag bzhis don du gnyer ba'i dngos grub brnyes pa de nyid las la sbyor ba'i gtso bo'i dbang du byas te /
nad gdon 'jigs pa brgyad sogs zhi ba dang /
'byor pa drug rgyas pa dang /
mos tshul bzhis dbang du sdud pa dang /
dgra bgegs rnams las chen brgyad kyis tshar gcod pa drag po dang /
yon tan dang ye shes bskyed pa mchog gi phrin las te rnam pa lnga yi don la sbyar bar bya ste /
gsang snying rgyud phyi ma las /
zhi ba la sogs rab dbye ba //
las ni rnam pa bzhir gsungs so //
zhes las bzhi kun la grags pa ltar ro //
de dag gang gis sgrub pa'i thabs kyi rim pa ni /
me'i las sbyin sreg sogs mang du 'byung ba rnams so //
gsum pa lam gyur gyi 'bras bu bstan pa ni /
de ltar shes pa'i rnal 'byor pa :
he ru ka yi gdung 'dzin to :
zhes gsungs te /
ji skad bshad pa de dag gi don phyin ci ma log par shes nas tshul bzhin sgrub pa'i rnal 'byor pa rnams ni /
gnas skabs lam gyur gyi 'bras bu rig 'dzin rnam pa bzhi 'grub pas dpal he ru ka'i gdung rgyud 'dzin pa por 'gyur zhing /
mthar thug sku bzhi ye shes lnga'i bdag nyid dpal chen he ru ka'i go 'phang dngos su 'grub par 'gyur te /
rgyud las /
mthar phyin sku dang ye shes tshogs //
thams cad yongs rdzogs 'khrul pa med //
he ru ka yi 'bras bu yin //
zhes so //
bzhi pa dgos 'brel ni /
brjod 'brel dgos pa phun tshogs pa'i :
rgyud kyi snying po 'di kho na :
zhes gsungs te /
rgyud thams cad dgos sogs chos bzhi dang ldan pas 'dir yang brjod bya gnas lugs de bzhin nyid rang bzhin gyi rgyud /
rjod byed yi ge'i rgyud sgra'i gzugs su snang zhing grags pa /
rjod byed la brten nas brjod bya'i don go ba ni dgos pa /
de ltar go zhing shes pa'i don nyams su blangs pas dngos grub rnam pa gnyis thob pa ni nying dgos so //
de lta bu'i brjod bya rjod byed gnyis shes bya shes byed du 'brel /
rjod byed dgos pa gnyis thabs las thabs byung du 'brel /
dgos pa nying dgos gnyis de las de byung du 'brel /
nying dgos dang brjod bya gnyis ngo bo bdag gcig gis 'brel bas phun sum tshogs pa'i rgyud kyi snying po ni 'di kho na las gzhan du ma bstan pas rnyed par dka' ba'o //
lnga pa gdams shing gtad pa ni /
rang shar rol pa'i 'khor gyis zungs :
ma 'ongs don du snang bar gyis :
zhes gsungs te /
bshad ma thag pa sgrub sde'i gsang rgyud thams cad kyi snying por gyur pa 'di nyid da lta dpal chen po nyid kyi ye shes kyi rtsal las rang shar rnam par rol pa'i 'khor rnams kyis yid la ma brjed par zungs la /
ma 'ongs snyigs ma'i gdul bya 'dul dka' ba rnams kyi don du sngon sbyangs smon lam las 'phro sad pa'i gang zag chos mig dang ldan pa la snang bar gyis shig
/ces chos nyid kyi rang sgras bka' bstsal te chos kyi dbyings thig le chen po 'od gsal ba'i ngang du thim zhing 'khyil bar gyur to //
dpal khrag 'thung bde gshegs 'dus pa'i yang snying gi rgyud rdzogs so :
sa ma ya :
zhes pa ni re zhig snying po'i rgyud 'di nyid bstan nas rdzogs pa'i tha tshig go
/gnyis pa rgyud don nyams su len tshul gyi lung bshad pa la gsum /
'chad byed kyis gsung tshul /
'chad bya'i lung dngos /
'chad zin pa'i bya ba'o //
dang po ni /
de nas gsang chen bshad bya ba :
rig 'dzin badzra pra d+harmAs :
rgyud don nyams su len pa'i lung :
dgyes pa chen pos 'di skad gsung :
zhes pa ste /
ston pa he ru kas rgyud gsungs zin pa'i rjes de nas gsang ba chen po bshad par bya ba 'di ni /
rig pa 'dzin pa yongs kyi rgyal po rgyud 'chad pa po dang thugs gnyis su med kyang sdud pa po'i rnam par bstan pa badzra pra d+harmA ste rdo rje chos rab kyis /
rgyud kyi snying po'i don de phyi rabs rnal 'byor pas nyams su len pa'i tshul gsal bar bstan pa'i lung 'di nyid dgyes pa chen po'i ngang nas 'di skad du gsungs so //
gnyis pa 'chad bya'i lung dngos la bzhi /
nyams su len tshul spyir gdams pa /
bsgrub bya'i gzhi /
sgrub byed kyi thabs /
bsgrubs pa'i 'bras bu bstan pa'o //
dang po ni /
e ma 'dus pa'i 'khor rnams nyon :
ma 'ongs phyi ma phyi ma'i dus :
smin cing dag pa'i rnal 'byor pas :
dpal mchog bde chen rdo rje'i tshig :
rgyud gsum yan lag dang bcas pa :
rnal 'byor lnga yis bsgrub par bya :
zhes gsungs te /
e ma zhes ngo mtshar ba'i tshig gis mdun bsus te /
'khor du 'dus pa'i rig 'dzin pho mo'i tshogs rnams nyon cig par bskul nas /
ma 'ongs pa'i dus phyi ma /
rtsod pa'i dus kyi'ang phyi ma mthar thug snyigs ma lnga bdo ba'i dus su sngon sbyang can gyi gang zag rgyud smin cing dag pa'i rnal 'byor pa 'ga' zhig 'byung bar 'gyur ba rnams kyis dpal che ba'i mchog bde chen he ru kas rdo rje'i tshig tu gsungs pa'i rgyud gsum yan lag dngos bcu dang bcas pa nyams su len pa na rnal 'byor rnam pa lnga yi sgo nas tshul bzhin bsgrub par bya'o //
gnyis pa bsgrub bya'i gzhi ni /
bsgrub bya'i lha ni sems yin te :
sems nyid don gyi lha skur bzhugs :
zhes gsungs te /
gang bsgrub par bya ba'i yi dam gyi lha zhes bya ba ni rang gi sems nyid yin pas de las gzhan du tshol zhing bsgrub par bya ba ma mchis te /
sems kyi gnas lugs rang bzhin 'od gsal ba nyid ye gdod ma nas rang byung rang shar don dam pa'i lha sku bde stong phyag rgya chen por bzhugs pa ste /
rgyud las /
sems la kun 'byung bde gshegs sems //
rang las sangs rgyas gzhan na med //
ces so //
gnyis pa sgrub byed kyi thabs lam bstan pa la lnga /
sku gsung thugs yon tan phrin las rdo rje'i sgrub pa'o //
dang po sku ni /
de nyid lam du bslang ba'i phyir :
rtags kyi phyag rgya gsal gdab cing :
ting 'dzin rtse gcig gzer chen gdab :
nga rgyal brtan cing dag pa dran :
sku yi rdo rje'i dngos grub 'gyur :
zhes gsungs te /
gdod ma'i rang gnas kyi lha dpal chen po de nyid lam du bslangs nas mngon du bya ba'i phyir :
bskyed pa'i rim pa tshul bzhin ldan pas brda don rtags gsum dang ldan pa'i lha'i phyag rgya gsal gdab cing yid gzhan du ma yengs par ting 'dzin rtse gcig pas dmigs pa'i gzer chen gdab dgos pa ni /
rgyud las /
ye shes 'jig rten gang bsgrub kyang //
srog sdom gzer bzhis ma thebs na //
nam yang don med yug pa rkyang //
drang don rdzun gyi 'khrul 'khor yin //
zhes sogs dang gzer bzhi 'debs tshul dang dgos don rgyas par gsungs te /
bskyed rim skabs /
ting 'dzin gzer ni thod sku la //
rtse gcig sems bzung yengs mi bya //
yul gsum gyad du gyur pa dang //
dpal chen he ru dngos dang mjal //
zhes sogs gsungs te /
de lta bus sgom pas lhar snang gsal ba /
nga rgyal brtan pa /
rnam dag dran pa gsum dang ldan pas rim pa dang yan lag rdzogs te sku rdo rje rnam pa lnga'i dngos grub 'grub par 'gyur ro //
gnyis pa gsung ni /
sgrub pa'i gzhung bsrang bkod dang khyogs :
spro bsdus las sbyar cir snang kun :
lha dang sngags kyi rgyas btab pas :
gsung gi rdo rje'i dngos grub 'gyur :
ces gsungs te /
phrin las kyi gzhung bsrang ste bskyed pa'i rim pa grub nas /
gsung bzlas pa'i rnal 'byor bkod pa dang khyogs sam do li'i bzlas pa dang /
spro bsdu'i dmigs pas las kyi rim par sbyar /
cir snang thams cad lha /
grags pa thams cad sngags kyi rang sgrar shes pa'i rgyas snying po'i gzer gdab dgos te /
rgyud las /
snying po sngags gzer yongs rdzogs kyi //
gtso bo'i sngags dag sel med bzla //
thugs srog hU~M la rtsa sngags bskor //
gsal ba'i 'phro 'du srog sngags bgrang //
de tshe dpal byon lung yang ston //
nus pa'i rtsal rdzogs lha rnams 'khor //
zhes bzlas pa sngags kyi gzer dang /
'phro 'du'i gzer ni dmigs pa yi //
bsgyur kha shes na 'dod dgur bsgyur //
ting nge 'dzin gyi 'phro 'du yis //
sems kyi nus pa rtsal rdzogs te //
gang ltar bsam pa de ltar snang //
zhes 'phro 'du ting nge 'dzin gyi gzer gdab pas gsung rdo rje rnam pa lnga'i dngos grub 'grub par 'gyur ro //
de dag thams cad du'ang //
dgongs pa mi 'gyur gzer med na //
dpal chen grub kyang thun mong las //
mchog mi 'grub cing ru drar gol //
ces pas dgongs pa mi 'gyur ba'i gzer gdab pa shin tu gal che ste /
dgongs pa'i gzer ni zhi khro'i lha //
yongs rdzogs dpal chen rang sems las //
gud na med cing ru dra yang //
logs na med do rang gi sems //
sems nyid stong pa chos kyi sku
/gsal la ma 'gag longs spyod rdzogs //
sna tshogs rang shar sprul pa'i sku
/zhes sogs lha tshogs gtso 'khor sems las byung zhing sems nyid ye nas sangs rgyas sku gsum gyi rang bzhin las gang du g.yos pa med pa'i don dran par bya'o //
gsum pa thugs ni /
rdo rje'i rlung bzlas sems la dmigs :
sgyu mar blta zhing 'od gsal bsdu :
zung 'jug chen po'i rtsal sbyangs pas :
thugs kyi rdo rje'i dngos grub 'gyur :
zhes gsungs te lus dkyil gyi bskyed rim la brten nas lus dben dang /
rdo rje'i rlung gi bzlas pas ngag dben sgrub pa sngags kyi rim pa /
sems la dmigs pa'i ting nge 'dzin gyis sems dben sgrub pa sems kyi rim pa /
dag pa dang ma dag pa'i snang ba thams cad nyin dang mtshan du sgyu mar blta zhing sbyong ba sgyu lus kyi rim pa /
nyams dang rtogs pa'i 'od gsal sbyang zhing dngos dang yid rig gis bogs dbyung ba 'od gsal gyi rim pa /
stong pa'i dbyings su bsdu zhing snang ba'i ngang du ldang bas rnam pa lha sku ngo bo rtog med 'od gsal ngang gis shar ba zung 'jug gi rim pa bcas rdzogs pa'i rim pa lnga pos thugs rdo rje rnam pa lnga'i dngos grub 'grub par 'gyur ro //
bzhi pa yon tan ni /
dad dang brtson 'grus brtul zhugs can :
phan nus zab mo'i dbang gi chus :
sbyangs shing smin pa'i thabs chen pos :
yon tan rdo rje'i dngos grub 'gyur :
zhes gsungs te rnal 'byor de dag rnams la 'jug pa'i thog mar dbang bskur bas rgyud smin par bya dgos te /
dad brtson brtul zhugs ldan rtogs nas //
phan pa'i dbang sbyin nus pa'i dbang //
zab mo'i rim pa bskur bar bya //
zhes 'byung ba ltar /
slob ma dad pa dang brtson 'grus dang brtul zhugs can la rim par bdag don du phan pa'i dbang /
bdag gzhan gnyis ka'i don du nus pa'i dbang /
gong ma'i ye shes skyed pa'i don du zab mo'i dbang smin pa bar ma chad pa'i chu bos rgyud sbyong zhing smin par byed pa'i thabs la mkhas pa chen po dang ldan pas yon tan rdo rje rnam pa lnga'i dngos grub 'grub par 'gyur ro //
lnga pa phrin las ni /
zhi rgyas dbang gi sbyor ba dang :
khyad par gdug cing gtum pa'i yul :
las drug sgo nas tshar bcad pas :
phrin las rdo rje'i dngos grub 'gyur :
zhes gsungs te /
gong du bstan pa'i don rnams rtogs shing goms pa'i sbyor bas rnal 'byor grub pa na byang chub kyi sems gnyis dang ldan pas las la sbyor ba ni /
mi mthun nyes pa'i tshogs zhi ba dang /
mthun rkyen legs tshogs 'phel zhing rgyas pa dang /
'dod pa'i don bde blag tu byed pa dbang gi sbyor ba dang /
khyad par zhi ba sogs kyis mi thul ba zhing bcu tshang ba'i dgra bgegs gdug pa'i bsam pa dang gtum pa'i sbyor ba rtsub mo 'chang ba bsgral ba'i yul du gyur pa rnams drag po'i las drug gis tshar bcad pa ste phrin las rnam pa bzhi gang la gang 'dul gyi 'khor lo bskor bas phrin las rdo rje rnam pa lnga'i dngos grub 'grub par 'gyur ro //
gsum pa bsgrubs 'bras ni /
de yis thun mong las kun 'grub :
mchog tu rig 'dzin rnam pa bzhis :
slob pa'i zung 'jug mthar phyin nas :
mi 'gyur rtag pa'i dngos grub 'gyur :
zhes gsungs te ji skad bshad pa de rnams 'bad pas nyams su blangs pas gnas skabs thun mong gi phrin las ji ltar 'dod pa kun 'grub cing /
mthar thug mchog gi dngos grub rnam smin tshe dbang phyag chen lhun grub bcas lam gyur gyi 'bras bu rig 'dzin rnam pa bzhis slob pa'i zung 'jug mthar phyin nas /mi slob pa'i zung 'jug mchog tu mi 'gyur ba'i bde ba chen po dang rnam kun mchog ldan gyi stong nyid 'dus ma byas rtag pa dam pa gnyis su med pa'i go 'phang mthar thug 'grub par 'gyur ro //
gsum pa 'chad zin mjug gi bya ba ni /
de phyir phyi rabs skal ldan rnams :
'di nyid kho nar sgrub par gyis :
zhes gsungs rig 'dzin 'dus pa'i 'khor :
shin tu dgyes pas yi rang ngo :
sa ma ya :
zhes gsungs te /
rgyud don nyams su blangs pas dngos grub rnam gnyis bde blag tu 'grub pa de'i phyir na ma 'ongs phyi rabs su rim par 'byung ba'i skal ldan sgrub pa po rnams kyis rgyu mtshan shes pas blo sna rtse gcig tu dril nas sgrub sde'i yang snying gcig dril 'di nyid kho na sgrub cing nyams su lon par gyis shig
/ces rjes su gdams pa gsungs pa la rig pa 'dzin pa rnal 'byor dang rnal 'byor ma'i tshogs 'dus pa'i 'khor rnams shin tu dgyes pas 'dod pa'i don 'bras mthar phyin pas yid tshims shing ngoms par gyur pa'i don dang /
sa ma ya :
zhes skal med la mi spel pa'i dam tshig gi rgyas btab pa'o //
rtsa ba'i gsum pa bka' babs pa'i tshul ni /
de ltar zab rgyas rgyud kun dang :
khyad par snying po'i rgyud lung 'di :
dpal chen dgyes pas byin brlabs shing :
kun 'dus rig 'dzin pad+ma las :
bod kyi rnal 'byor bdag gis thob :
dpe rgyud rgyas par bris pa'i gzhung :
gzhan du spel bar blos ma thongs :
sgrub sde snying po'i bstan pa'i btsas :
lha rtse'i brag la gter du gtams :
snyan brgyud snying po'i man ngag 'di :
nga sprul sgyu ma'i skyes bu'i don :
klong gsal dbyings kyi sgrom bur sbas :
ye shes rig pa'i brdas mtshon te :
dgongs pas byin brlabs gter du brdol :
rtsol ba med par gtan phab nas :
rang gzhan don gnyis spyod par shog :
sa ma ya :
rgya rgya rgya :
brda thim :
zhes 'byung ba'i don ni go sla la /
kun mkhyen bla ma 'od gsal sprul pa'i rdo rje dgung grangs bco lnga par grub thob chen pos dngos su byin gyis brlabs shing thugs tig gi chos skor yongs rdzogs dgongs pa'i klong du brdol kyang ring du gsang ba mthar phyin par mdzad nas phyis dgung grangs zhe brgyad par gnas dus kyi rten 'brel phun sum tshogs pas mtshams sbyar te rtsa ba'i chos skor spel /
rim par yan lag gi chos sde rnams gtan la phab nas rgyud bshad khrid yig sogs yig cha'i zhabs 'degs zhu dgos pa rdo rje'i gsung gis rjes su gnang ba ltar /
pad+ma gar dbang blo gros mtha' yas pa'i sdes bshad rgyun la phan par 'gyur ba'i lhag bsam gyis /
'bru 'grel mdor bsdus tsam du rdzong shod bde gshegs 'dus pa'i sgrub gnas chen por bgyis pa'o //
snyigs dus skal dman 'dam gyi khrod skyes kyang //
sangs rgyas pad+ma'i zhal skyin nyi zer gyis //
smin pa'i yul gyur pad+mo'i dpal mtshungs pa //
'di ko sngon dge'i rtsa ba brtan par nges //
sa bon 'di las 'bras bu cher rgyas nas //
sgrub sde'i rgyud bshad chu rgyun nyag phra ba //
char chen gyis gsos dbyar dus chu klung ltar //
'phel zhing rgyas pas gsang bstan rab gsal shog
/dge legs 'phel ///
/
