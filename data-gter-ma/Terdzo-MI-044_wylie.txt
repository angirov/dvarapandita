@#//
klong gsal mkha' 'gro snying thig gi cha lag drag po lha gsum gyi dbang bskur snying por dril ba gdon bgegs dpung 'joms zhes bya ba bzhugs so //
na mo gu ru tri de ba kro d+hA ya /
star tshan dbal la sbrang bus reg pa bzhin //
snying rje khros pa'i gzi byin 'bar ba ches //
bgegs dpung thal bar byed pa'i he ru kar //
gus btud 'phral yun bar chad dbyings su sol //
'byung gdon sbrul gyis zin pa'i dug
/mthu byin dri ngad phog tsam gyis //
sel byed thabs mchog ma gi ta //
kun las khyad par 'phags 'di 'o //
drag po rta phyag khyung gsum gcig dril gyi dbang bskur ba la /
sbyor ba bcas bsham gyi rim pa ni /
stegs bu'i steng du gter gzhung las byang gi dbur 'byung ba ltar bris pa'i dkyil 'khor yod na bkram /
ma 'byor na chang khrag dri bzang gis byugs pa'i maN+Dal la 'bru'i tshom bu gtso 'khor lnga /
de rgyab bcu bkod pa'i steng du many+dzi la zangs bum chu chang 'o ma nyer lnga'i bcud ldan mgul chings dmar po kha rgyan gzungs rdor dang ldan pa bkod pa'i g.yon du las bum mgul chings ljang gu can bzhag
/shar du gtso 'khor yongs rdzogs kyi tsakli /
lho ru zangs lcags snod du spod bur sbrang gis sbrus pa'i zan la dpal gtor zur gsum mtheb kyus bskor zhing rdo rje me ri'i rgyan ldan khyung tsag dar gdugs nag po can /
nub tu thod pa chang dang chos sman sbyar bas bkang ba dang /
tshe 'brang tshe chang /
bka' gtad byed na sgrub yig phreng ba sogs /
byang du phyag mtshan rdo rje ral gri lcags kyu me phung /
dur khrod chas brgyad gcig bsdus kyi tsakli /
mdun du sman rag gtor gsum /
srung ma'i gtor ma /
phyi mchod phreng tshar du bsham /
gzhan yang phrin las la dgos pa'i sngon gtor gsum /
tshogs kyi yo byad /
chad brtan sogs dang /
mig dar me tog rnams kyang 'du bya'o //
dngos gzhi'i thog mar bdag mdun sgrub mchod ni /
tshig bdun sogs gsol 'debs sngon du 'gro bas gter gzhung las byang ltar la /
dkar gtor /
dmar gtor /
bgegs gtor rnams 'ja' tshon lugs ltar byas na 'thus shing /
bka' bsgo mtshams gcod nas mthar chags su gtang /
bdag mdun dkyil 'khor gcig tu gsal btab /
bzlas pa'i mgor dzapa? khang phyes la so sor spro bsdu'i dmigs pa bcas snying po rnams gtso 'khor gyi 'gros brtsis la ci 'grub bzla /
bum pa rang byung dur khrod drag po'i gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi sogs brjod pas gsal btab ste gzungs thag 'then la bzlas pa bya /
mthar stong tshigs mchod bstod 'bul /
las bum mi dmigs stong pa'i ngang :
b+h+rU~M gyur gzhal yas khang dbus su :
hU~M las khro bo bdud rtsi 'khyil :
mthing nag rgya gram sdigs mdzub rtser :
me 'bar de yi thugs ka ru :
nyi steng hU~M mthar sngags phreng ni :
oM badzra a mr-ita kuN+Da lI ha na ha na hU~M phaT:
ces bskor bzlas pas rgyud bskul gyur :
ces sngags brgya rtsa tsam bzla /
lha nyid 'od zhu nyes sgrib kun //
dag byed ye shes bdud rtsir gyur //
ces mos /
de nas bka' gter srung ma'i gtor 'bul dang /
tshogs byin rlabs nas skong ba yan chad grub nas /
rig pa'i me tog dor ba tsam gyis bdag nyid 'jug
/dkyil 'khor yol bas bsgrib bo //
dbang bskur ba la thog mar sgo'i phyi rol du slob ma la las bum gyis khrus bya /
bgegs gtor btang zhing bka' bsgo srung 'khor las byang ltar /
gral du 'khod pa dang me tog bkye bsdu dang sems bskyed gsal btab la /
chos bshad kyi khyad par /
de 'ang rtsa ba rdo rje'i gsung las /
da lta 'dzam gling lha 'dre gdug pa can :
'dul ba'i lha gcig pad+ma thod phreng ngas :
ma 'ongs snyigs ma lnga brgya'i dus kyi mthar :
mi rnams log spyod sna tshogs rkyen dag gis :
lha 'dre kun 'khrugs mi phyugs srog la 'khu :
mi rung sna dgu nad rigs rlung ltar 'tshubs :
shin tu mi bzad nyon mongs nyam thag tshe :
ma rungs lha 'dre gdug pa gang yang rung :
kun 'dul gcig chog drag po'i lha gsum gyi :
sgrub thabs zab mo snying khrag dwangs 'di bkod :
ces gsungs pa ltar deng sang snyigs ma lnga bdo ba'i skabs 'dir mi thams cad nyon mongs pa shin tu rags pas tshul ma yin pa'i bsam sbyor mi rung sna dgu spyod cing mi thub lnga po shin tu 'phel ba'i rkyen gyis ma mo mkha' 'gro lha srin sde brgyad dkar phyogs skyong ba thams cad rgyud 'khrugs /
nag phyogs 'byung po thams cad kha rgyal nas nad gdon drag pos srog la hur thums 'bebs shing mi phyugs thams cad dmyal thag gcod pa'i dus 'di lta bur yang /
spyir rgyal ba rnams thabs la mkhas shing thugs rje mi 'dzad pa dang /
khyad par sangs rgyas kun 'dus o rgyan gyi slob dpon chen po nyid snyigs ma'i dus su rgyal ba gzhan las thugs rje'i mthu lhag par myur bas /
ji skad du /
pad+ma nga nyid ngo bo las :
gang 'dul rta phyag khyung gsum shar :
ces gsungs pa ltar gdug cing rtsub pa'i sde brgyad spyi dang bye brag gza' klu rgyal bsen gyi gnyen por /
sku gsum kun 'dus pad+ma thod phreng rtsal gyi mkhyen brtse nus pa'i mthu stobs gcig tu dril nas drag po rta phyag khyung gsum gyi skur bstan pa gnyen po lha gsum du grags pa nyid so sor sgrub pa dang /
gcig dril du sgrub pa'i gdams ngag las tshogs mang po skal ldan rje 'bangs rnams la bstsal pa las /
'dir gzhung las /
skyabs gcig 'gro mang 'dul mdzad pad 'byung ngas :
'bad pa du mas mang du gter sbas kyang :
thugs bcud yang zhun snying khrag dwangs ma ltar :
zab pa'i nang nas yang zab 'di las med :
da lta'i snying gi bu mchog bai ro'i skal :
ma 'ongs snyigs ma'i 'gro la phan phyir bkod :
su la med pa'i sa steng dkon pa'i chos :
stobs che blo rig rno ba'i mi sus kyang :
rta rmig lcags kyis btums nas dzam gling 'dir :
btsal bar rgyug kyang 'di 'dra rnyed mi srid :
gang zhig rnal 'byor bsnyen sgrub grangs thems pas :
drag po'i lha dang mthu stobs dbyer med 'grub :
lha 'dre gang yang gnod pas mi tshugs shing :
nus mthu dper na gnam lcags thog dang 'dra :
snang srid dregs pa ma rungs gdug pa kun :
dus gcig 'dul yang thul bar the tshom med :
ces bsngags brjod phan yon bcas bka' nan du gdams pa don dang ldan pa 'di ni rgyal tshab lo tsA ba chen po bai ro tsa na la khyad par du gnang ba'i klong gsal mkha' 'gro snying thig gi cha rkyen du bsdebs te /
mdo khams shar phyogs rgyal mo shing gi rong /
gnas chen dmu rdo'i brag la sbas pa lo tsA ba chen po'i thugs sprul pad+ma bde chen gling pa'am /
rig 'dzin bdud 'joms rdo rjes spyan drangs te 'gro ba mang po bar chad kyi g.yul las rnam par rgyal bar mdzad pa'i smin byed zab mo bsgrub pa la sogs mtshams sbyar nas maN+Dal 'bul du gzhug
/bla ma dkyil 'khor gyi gtso bo dbyer mi phyed pa la dad gus drag pos thal mo me tog bcas 'di'i rjes zlos /
kye :
rdo rje 'dzin pa dpal chen gtso :
rnam bcu dbang ldan che ba po :
gsang sngags bla med 'jug pa'i thabs :
rdo rje de nyid bdag la stsol :
lan gsum zhus pa'i lan du bla mas /
ho :
bde gshegs rgyal ba thams cad kyi :
sku gsung thugs mchog 'dus pa'i dpal :
drag po'i lha gsum dkyil 'khor 'dir :
'jug pa'i las dang skal ldan nam :
zhes dris pa la lan gsol ba 'di'i rjes zlos /
kyai :
rigs 'dus rmad byung dkyil 'khor du :
bdag cag mi phyed dad par ldan :
khyed kyis rjes gnang dbang bzhi rnams :
yongs rdzogs bskur bar mdzad du gsol :
ces zhu /
bla mas /
'o na gsang gsum la gnas shing :
tshul bzhin dam tshig mi 'da' na :
tshur shog rdo rje 'dzin bdag gis :
rjes su gzung zhing smin par bya :
bla ma dkyil 'khor gyi lha rtsa gsum dam can sprin gtibs pa ltar bzhugs pa'i spyan sngar bdag gzhan sems can thams cad deng nas byang chub bar skyabs su 'gro ba dang /
byang chub mchog tu thugs bskyed pa gsal btab ste 'di'i rjes zlos /
hU~M hrI:
bdag sogs dus 'di sogs las byang ltar lan gsum /
gsag sbyong yan lag bdun pa tshig dang mthun par so so'i ting nge 'dzin gsal 'debs bzhin pas 'di'i rjes zlos /
hU~M hrI:
rang snang drag po'i sogs brjod /
rigs lnga spyi dang khyad par gyis bsdus pa sogs rdo rje theg pa'i dam tshig mtha' dag bsrung snyam pas 'di'i rjes zlos /
rdo rje slob dpon dgongs su gsol :
dus 'di nas gzung byang chub bar :
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs mchog chen po yi :
dam tshig yid du 'ong ba la :
nyin re bzhin du dus drug tu :
sbyin pa rnam bzhi rtag tu sbyin :
pad+ma'i rigs mchog dag pa yi :
phyi nang gsang ba'i sdom pa gsum :
theg pa gsum dang chos rnams bshad :
las kyi rigs kyi dam tshig tu :
sdom pa thams cad ldan par ni :
yang dag nyid du gzung bar bgyi :
mchod pa'i las kyang ci nus bgyi :
byang chub sems kyang bla na med :
dam pa bdag gis bskyed par bgyi :
sems can kun gyi don gyi phyir :
bdag gis sdom pa ma lus gzung :
ma brgal ba rnams bsgral bar bgyi :
ma grol ba rnams dgrol bar bgyi :
dbugs ma dbyung rnams dbugs dbyung zhing :
sems can mya ngan 'das la 'god :
bla med byang chub myur thob shog :
mtshams sbyor spyi ltar byas la /
oM tsak+Shurban+d+ha bA ra ma Na hU~M:
zhes mig dar dang /
A khaM bI ra hU~M:
gis me tog sbyin /
thal mo me tog dang ldan pas gsol ba 'debs pa 'di'i rjes zlos /
kye :
bla ma lha dang dam can dgongs :
pho brang sgo bzhir bdag cag rnams :
'jug cing bsnyen sgrub tshul bzhin spro :
gsang chen ye shes sgo dbye 'tshal :
badzra u ka tra pra be sha ya phaT:
ces yol ba phye /
dbang gi gzhi 'god cing ye shes pa dbab pa yin pas khyed rang lus gnad drang por bsrang /
thal mo spyi bor sbyor /
sems gzhan du ma yengs par dmigs pa 'di ltar du sgoms shig
stong pa'i ngang las me dud 'bar 'khrigs gur :
lte bar chos 'byung gru gsum bsnol ma'i dbus :
dregs pa lha srin khyo shugs bsnol ba'i khrir :
paM las pad+ma raM las nyi ma'i steng :
rang rang sems nyid hrIHyig 'phro 'du las :
khyed rnams rta mgrin che mchog dmar nag 'khrugs :
zhes sogs las byang ltar /
spu sprugs rdo rje'i thog char phyogs kun 'khrigs :
bar brjod /
de ltar khyed rnams drag po gsum :
gsal ba'i snying gar yaM las rlung :
de la gzhu bdungs lta bu yi :
steng du pad+ma ge sar dbus :
rang 'dra'i ye shes tshon gang tsam :
mthing nag rdor dril gar byed par :
dmigs pa rtse gcig rig pa gtod :
slob dpon dkyil 'khor lha tshogs kyi :
thugs las 'od 'phros mdun gyi mkhar :
phyogs dus bde gshegs rgyal ba rnams :
drag po rta phyag khyung gsum gyi :
lha tshogs rnam par skur bzhengs nas :
kha ba bu yug 'tshubs ltar byon :
ha ha hU~M phaT sgra dang bcas :
rang rang spyi bor babs nas kyang :
thugs kar ye shes sems dpa' dang :
gnyis med thim gyur yaM las rlung :
rab g.yos ye shes thugs rgyud bskul :
snying gar pad+ma lha dang bcas :
drag tu 'khor ba'i mos pa mdzod :
bla mas dbyangs rol bcas las byang gi spyan 'dren brjod /
sha chen gu gul sogs bsregs la byin dbab /
ye shes pa'i rgyun byang chub bar du brtan par byas par mos shig
/rdo rje me tog spyi bor bzhag la /
oM su pra tiSh+Tha badzrA ya swA hA:
gnas gsum du rdo rjes reg la /
oM AHhU~M:
brjod la las bum gyi chu dung zhal du sbyar ba blud la /
hU~M:
'di ni dam tshig bdud rtsi'i chu :
nyams na bsreg cing dmyal bar ltung :
bsrung zhing dam la gnas gyur na :
dngos grub chen po mchog thob 'gyur :
sa ma ya i dan hU~M:
rdo rje spyi bor bzhag la /
hU~M:
deng nas brtsam ste bu khyod kyi :
rdo rje 'dzin pa nga yin gyis :
nam yang bka' las 'da' mi rung :
rdo rje spun sring brnyas mi bya :
badzra sa ma ya hU~M:
rdo rje snying gar gtugs la /
hU~M:
de ring bu khyod snying nang du :
khro rgyal drag po yang dag bzhugs :
tshul 'di snod min gzhan rnams la :
smras shing nyams na snying khrag 'jib :
ma nyams gsang na snying nang du :
ye shes tshon gang yang dag shar :
lha dang gnyis med dngos grub thob :
de phyir khyod kyis bsrung bar bya :
badzra sa ma ya na ra kan :
bak+sha si hU~M:
rdo rje'i tha tshig ji ltar phog pa las 'da' bar mi bya snyam pas sngags 'di'i rjes zlos /
badzra sa ma ya na ra kan :
bak+sha si hU~M:
sngar byin pa'i me tog de nyid rang rang gi tshe rabs nas 'brel ba'i lha gang yin pa la phog par shog cig snyam pas 'di'i rjes zlos dang bcas 'dor bar zhu /
kyai :
sngon nas bsnyen bsgrubs yi dam lha :
las dang thugs rje mthun 'brel pa'i :
sku gsung thugs yon phrin las rnams :
gang 'grub dkyil 'khor lhar 'bab shog :
badzra puSh+pe sid+d+hi hU~M:
pra ti grih+Na ho :
zhes tshom bu'am 'grim dkyil du 'dor du gzhug
/me tog dbus su babs na sku
/shar du thugs /
lhor yon tan /
nub tu gsung /
byang du phrin las kyi rigs yin zhing de dang rjes su mthun pa'i phrin las 'grub pa dang /
mtshams su babs na las phran tshegs 'grub par gsungs so //
me tog lhag pa'i lhas bzhes te slar yang khyed rang la dbang rtags cod pan du sbyin par mos shig
/cod pan spyi bor bkod de /
hU~M:
cod pan 'di ni dpa' ba'i rtags :
yi dam lha dang skal pa mnyam :
sku gsum sku lnga ye shes dbang :
skal ldan bu la mchog thob shog :
ho :
skal ldan rdo rje 'dzin pa la :
cod pan ming bcas dbang bskur bas :
ma 'ongs bde chen rnam dag zhing :
sangs rgyas pad+ma'i snying por 'gyur :
zhes brjod de lung bstan /
khyed rang gi me tog dkyil 'khor dbus su babs pas gsang ba'i mtshan du rigs 'dus drag po rtsal zhes bya ba yin no //
zhes pas 'gres te /
shar du thugs mchog drag po rtsal :
lho ru yon tan drag po rtsal :
nub tu dbang chen drag\u0f8e
byang du phrin las drag\u0f8e
ces dang bud med yin na /
drag mo zhes bsgyur la gsang mtshan btags /
ho :
rigs bzang skal ldan bu khyod rnams :
yang gsang bla med gsang sngags kyi :
dkyil 'khor 'di ru zhugs pa'i mtshan :
gang zhes bya ba yin pa smros :
zhes dris pa la /
rang rang gi gsang mtshan nas smros te /
zhes bya ba lags zhes lan thobs shig :
re re bzhin brjod du bcug
/kye :
las sad skyes bu skal ldan rnams :
ma 'ongs phyi ma'i dus dag tu :
khyed rnams 'tshang rgya'i dus su ni :
mtshan ni gang lags tshur smros shig :
ces dris pa'i lan btab pa 'di'i rjes zlos /
bdag ni ma 'ongs phyi ma'i dus :
'tshang rgyar 'gyur ba'i mtshan du ni :
yang dag rdzogs pa'i sangs rgyas dag :
pad+ma'i snying po zhes yin lags :
de nas ma rig pas ldongs pa'i mig dbye bar gsol ba 'debs pa 'di'i rjes zlos /
kye :
bla ma thabs mkhas thugs rje can :
sman mchog rgyal po he ru kas :
bdag cag ma rig rmongs pa'i mig :
ye shes spyan du dbye bar zhu :
zhes zhus pa la /
bla mas /
ho :
bdag ni nad sel sman pa'i mchog :
khyed cag ma rig rmongs pa'i mig :
thabs mkhas thugs rje'i ye shes kyis :
dag pa'i spyan du dbye bar bya :
badzra tsak+ShuHpra be sha ya phaT:
rdo rjes mig dar bsal /
ma rig pa'i sgrib g.yogs mig dar dang lhan cig tu bsal pas dag pa ye shes kyi mig thob ste dkyil 'khor gyi lha tshogs rten brten par bcas pa mngon sum bzhin du mthong bar mos shig
/phyag shing gis mtshon te /
ho :
skal ldan rigs kyi bu khyod rnams :
nga yi dkyil 'khor 'di nyid la :
gus pas ltos shig dal dbus su :
chos 'byung chos kun gcig pa'i brda :
thod phreng skye med don dang ldan :
rtsibs bzhi ye shes rnam bzhi'i brda :
rtsibs bcu sa bcu'i dbang phyug ste :
thod phreng sku gsum rdzogs pa'i brda :
khyams bzhi tshad med bzhi dang ldan :
rta chos longs spyod rdzogs pa'i brda :
dur khrod he ru'i gnas bcu rdzogs :
pad+ma ma chags dri med brda :
'gyur med rdo rje'i phreng ba ni :
yang dag don dang ldan pa'i brda :
ye shes lnga ldan me dpung ni :
khro rgyal stobs bcu yongs rdzogs brda :
bum sku chas bcu phyag mtshan rnams :
lhun grub rang shar chen po'i brda :
me long mda' dar dbu rgyan dang :
tshon skud ral gri yol ba bre :
mdor na dkyil 'khor rgyan rdzogs kun :
skye med chos sku'i rol pa las :
ma 'gags gzugs skur snang ba'i brda :
gtor chen rdo rje me ri 'bar :
drag po'i sku dang gnyis med brda :
drag po rta phyag khyung gsum gyi :
pho brang bkrag mdangs 'od 'khyil 'di :
sku gsum sku lnga lhun grub brda :
de ring las sad skyes bu rnams :
dkyil 'khor 'di mthong yid dga' sgoms :
dngos grub kun thob zhing 'dir skye :
tshogs bsags rgyal po ngo mtshar che :
de rnams kyis dkyil 'khor gyi nang du 'jug pa'i rim pa rnams grub pa lags /
zhugs nas mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
e ma ngo mtshar rmad du byung :
bla ma rdo rje 'dzin pa che :
phyogs dus bde gshegs rgyal ba rnams :
sku gsung thugs kyi gsang ba 'dzin :
dkyil 'khor kun gyi mnga' bdag gtso :
bla med gsang sngags thabs chen po :
smin grol lam mchog yang dag ldan :
de nyid mgon po mchog nyid kyi :
bka' drin chen pos bdag la stsol :
lan gsum /
de nas dbang dngos gzhi bskur ba la dmigs pa 'di ltar du mdzod :
khyed rang drag po lha gsum gyi skur gsal ba'i spyi bor thod pa'i dbu rgyan gyi khang bur oM AHhU~M swA hAs mtshan pa las /
bum pa dkyil 'khor yongs rdzogs su gsal ba spyi bor bzhag pas ye shes pa'i lha tshogs rnams dpa' bo 'bru lnga la thim pas rgyal ba rigs lngar gyur te dbur brgyan pa'i mos pa mdzod /
rnam bum gyis dbang bskur la /
hU~M:
bum pa skye med gzhal yas khang :
ma 'gags dbyings nas grub pa'i lha :
drag po yongs rdzogs lha rnams bzhugs :
skal ldan bu la dbang bskur ro :
sku gsung thugs kyi dkyil 'khor nas :
skal ldan bu la dbang bzhi skur :
sku ni 'gyur med rdo rje'i sku :
lus la sku yi dbang rdzogs shog :
gsung ni 'gag med rdo rje'i gsung :
ngag la gsung gi dbang rdzogs shog :
thugs ni 'khrul med rdo rje'i thugs :
sems la thugs kyi dbang rdzogs shog :
mtshan ldan bum pa'i dbang bskur bas :
sku gsung thugs yon phrin las dbang :
yongs rdzogs chen po thob par shog :
oM pad+ma kro d+ha ha ya grI ba badzra pA Ni ga ru DaHkA ya wA ka tsit+ta sarba a b+hi Shiny+tsa hU~M:
bum chu sbyin /
ho :
skal ldan rigs kyi bu rnams la :
bum pa 'di yis dbang bskur pas :
lus nyid lha yi skur gyur nas :
bum pa'i sku yi dbang rnams thob :
ngag sngags gyur nas gsang dbang thob :
thugs nyid bde stong gyur nas kyang :
shes rab ye shes dbang yang thob :
bdag gis de ltar ngo sprad pas :
tshig dbang rin po che yang thob :
dbang bzhi yongs rdzogs thob par shog :
ban+d+ha gnas gsum du gtugs la /
hU~M:
chos dbyings ban+d+ha khor yug tu :
ye shes lnga ldan bdud rtsir 'khyil :
skal ldan ngag tu 'di blud pas :
dri med ye shes gsang dbang thob :
rtsa khams skye med dag pa'i lhar :
gyur nas bde chen longs skur shog :
oM d+ha ra Na wA ka a b+hi Shiny+tsa hU~M:
bdud rtsi blud /
ho :
skal ldan rigs kyi bu rnams la :
ban+d+ha 'di yis dbang bskur pas :
rtsa khams skye med lhar gyur nas :
bde chen lhun grub longs skur shog :
ces me tog 'thor ba 'gre /
dkyil 'khor gyi lha tshogs rnams las ye shes kyi sku mar me gcig las gnyis mched kyi tshul du byon nas khyed rang dam tshig pa'i lhar gsal ba la thim pas dam ye gnyis su med par byin gyis brlabs par mos shig
/gtso bo gsum gyi sku tsaka rim par thogs la dbang bskur te /
hU~M:
ngang nyid rdo rje chos dbyings las :
'bar ba'i khro rgyal mi bzad pa'i :
rta mchog dbang gi rgyal po'i sku :
bde gshegs kun 'dus gsung gi bdag :
che mchog gar gyi dbang phyug gtso :
dmar nag dregs 'dul he ru ka :
'khor 'das dbang sgyur rta skad 'tsher :
sku gsum dbyings nas bu rnams la :
dbang mchog bskur ro thob par shog :
oM pad+mAn+ta kr-i ta ha ya grI ba hu lu hu lu a b+hi Shiny+tsa hU~M:
hU~M:
ngang nyid rdo rje chos dbyings las :
'bar ba'i khro rgyal mi bzad pa :
dus gsum rgyal ba'i mthu stobs bdag :
gsang ba'i bdag po rdo rje 'dzin :
gdul dka' 'dul bar rab bsngags pa'i :
thugs mchog 'gyur med he ru ka'i :
thugs rjes dbang bskur stsol nas kyang :
rigs kyi bu rnams thob par shog :
oM badzra pA Ni tsaN+Da ma hA ro Sha Na a b+hi Shiny+tsa hU~M:
hU~M:
ngang nyid rdo rje chos dbyings las :
'bar ba'i khro rgyal mi bzad pa :
ye shes bya khyung ga ru Da :
mthing nag me gshog gnam lcags kyi :
mchu sder rno dbal ngar dang ldan :
sa bdag klu gnyan 'dul ba'i gtso :
rigs kyi bu la dbang bskur ro :
ma rungs 'dul mdzad dbang thob shog :
oM khroM ga ru DaHtsa le tsa le a b+hi Shiny+tsa hU~M:
'o 
skal ldan rigs kyi bu rnams la :
drag po rta phyag khyung gsum gyi :
sku gsung thugs yon phrin las dbang :
yongs rdzogs dregs 'dul stobs ldan shog :
rigs bzhi'i rta mgrin skus dbang bskur te /
hU~M:
zhe sdang rang grol me long gi :
ye shes klong las 'bar ba'i gar :
thugs mchog badzra he ru kas :
rigs kyi bu la dbang bskur ro :
'jigs brgyad zhi ba'i dbang thob shog :
oM badzra kro ta ha ya grI ba a b+hi Shiny+tsa hU~M:
hU~M:
nga rgyal rang grol mnyam nyid kyi :
ye shes klong las 'bar ba'i gar :
yon tan rat+na he ru kas :
rigs kyi bu la dbang bskur ro :
'byor drug rgyas pa'i dbang thob shog :
oM rat+na kro ta ha ya grI ba a b+hi Shiny+tsa hU~M:
hU~M:
'dod chags rang grol sor rtog gi :
ye shes klong las 'bar ba'i gar :
gsung mchog pad+ma he ru kas :
rigs kyi bu la dbang bskur ro :
mos bzhi sdud pa'i dbang thob shog :
oM pad+ma kro ta ha ya grI ba a b+hi Shiny+tsa hU~M:
hU~M:
phrag dog rang grol bya grub kyi :
ye shes klong las 'bar ba'i gar :
phrin las karma he ru kas :
rigs kyi bu la dbang bskur ro :
dgra bgegs tshar gcod dbang thob shog :
oM karma kro ta ha ya grI ba a b+hi Shiny+tsa hU~M:
ho :
skal ldan rigs kyi bu rnams la :
rta mgrin rigs bzhi'i dbang bskur pas :
dug lnga ye shes lngar grol zhing :
phrin las rnam bzhi'i dbang rdzogs shog :
khro bcu'i sku'am hU~M yig bcu gnas gsum du bzhag la /
hU~M:
dpal chen khro rgyal he ru ka'i :
thugs rjes gang la gang 'dul gyi :
sprul pa'i cho 'phrul sna tshogs gzugs :
rab 'jigs bdud 'dul khro rgyal bcu :
rab 'byams lha yi dbang thob nas :
bar chad bdud las rnam rgyal shog :
hU~M hU~M hU~M:
hU~M hU~M hU~M:
hU~M hU~M hU~M:
hU~M:
oM badzra kro ta ma hA shrI he ru ka a b+hi Shiny+tsa hU~M:
ho :
skal ldan rigs kyi bu rnams la :
khro rgyal yongs rdzogs dbang bskur pas :
ye shes khro bor grub nas kyang :
mthu stobs nus rtsal rdzogs par shog :
de ltar khyed rang rnams khro rgyal drag po lha gsum gyi sku gsung thugs dang dbyer med du gyur pa la /
dur khrod kyi chas dang phyag mtshan gyis mnga' gsol bas che ba'i yon tan dang las bzhi'i phrin las la dbang sgyur ba'i mos pa mdzod /
dur khrod kyi chas gtad la /
hU~M:
thod skam rigs lnga'i dbu rgyan rdzogs :
dpal gyi rtags gsum dpa' rngam brjid :
glang ko'i stod g.yogs stobs bcu rdzogs :
rtog med zhing gi pags chen dpa':
sbrul chun dug gsum gzung 'dzin grol :
thod phreng 'khor 'das 'dzin pa bral :
rus rgyan phyin drug thabs shes rdzogs :
stag sham dregs pa zil gyis gnon :
thams cad chos dbyings rol pa'i rgyan :
khro rgyal che yon rdzogs pa'i dpal :
stobs bcu yongs rdzogs gyad kyi mchog :
rab 'jigs gar gyi dbang thob shog :
oM ma hA shrI he ru ka a b+hi Shiny+tsa hU~M:
ho :
skal ldan rigs kyi bu rnams la :
dpa' chas yongs rdzogs dbang bskur pas :
rtog med chos dbyings rol pa'i ngang :
dpa' bo gyad kyi stobs rdzogs shog :
rdo rje ral gri lag g.yas /
lcags kyu me phung g.yon du gtad la /
hU~M:
rdo rje ral gri lcags kyu me :
dpal chen sku yi phyag mtshan 'di :
'gyur ba med pa'i rtags kyi rgya :
sku gsung thugs yon phrin las rdzogs :
gdug pa 'dul ba'i dbang thob shog :
oM badzra tIk+Na aM ku sha dz+wa la raM a b+hi Shiny+tsa hU~M:
ho :
skal ldan rigs kyi bu rnams la :
phyag mtshan yongs rdzogs dbang bskur pas :
rgyal po rgyal sar dbang bskur ltar :
phrin las yongs rdzogs mnga' brnyes shog :
bkra shis tshe'i rdzas kyis zhal bsros pas 'chi med rdo rje'i sku tshe brnyes /
'dzad med nam mkha' mdzod chen la longs spyod /
'khor 'das kyi chos thams cad la dbang sgyur chen po thob par mos shig
/tshe 'brang dang tshe chang sogs byin la /
hU~M:
chos nyid don dam skye med las :
skye ba'i cho 'phrul dkyil 'khor shar :
ye shes lnga ldan snying po'i bcud :
'dzad med nam mkha'i mdzod gling brdal :
'chi med ro brgya nus bcud ldan :
mi 'dzad rin chen gter chen 'di :
longs spyod bde stong skye 'chi bral :
bu khyod nam mkha'i mdzod la spyod :
bdud rtsi'i zas kyis 'tsho bar shog :
oM na maHsarba ta thA ga te b+h+yo bi shwa mu khe b+h+yaHsarba thA kha ut+ga te s+pha ra Na i maM ga ga na khaM sarba a b+hi Shiny+tsa hU~M:
ho :
skal ldan rigs kyi bu rnams la :
bdud rtsi'i zas mchog 'di byin pas :
snang srid 'khor 'das dbang du bsdus :
khams gsum srid gsum ma lus kun :
chos la dbang du bsgyur nas kyang :
yon tan gter la spyod par shog :
ces rol du gzhug
/mtha' rten yongs rdzogs gtor ma'i dbang bskur sbyin pa yin pas dmigs pa 'di bzhin du mdzod /
gtor snod dur khrod rol pa'i pho brang chen por gtor ma bdud 'dul drag po lha gsum 'khor dang bcas pa rnams byin rlabs kyi gzi brjid rab tu 'bar bzhin bzhugs pa khyed rang gi spyi bor spyan drangs pas /
gnas lnga nas 'od zer khro chung yig 'bru phyag mtshan gyi tshogs dpag tu med pa 'phros /
khyed rang rnams kyi gnas lngar thim pas sgo gsum gyi sdig sgrib nad gdon bar du gcod pa thams cad bsal /
sku gsung thugs yon tan phrin las kyi byin rlabs nus mthu ma lus pa rgyud la zhugs pa'i mos pa gyis shig
/gtor chen gnas lngar bzhag la /
hU~M:
dpal gyi dam rdzas gtor chen 'bar :
mi 'gyur ye shes lnga ldan mtshon :
rdo rje me ri 'bar bas brgyan :
drag po'i lha dang gnyis su med :
dus gsum rgyal ba'i sku gsung thugs :
yon tan phrin las rdzogs pa'i dpal :
dbyings nas rang byung grub pa'i lha :
sku gsum sku lnga lhun gyis grub :
che mchog ye shes drag po rtsal :
sku gsung thugs kyi dkyil 'khor nas :
skal ldan bu la dbang bzhi skur :
lus ngag yid gsum sku gsung thugs :
skye 'gag 'gyur med dbang thob shog :
gtor ma'i dbang bskur sku gsum gyi :
dbang mchog yongs rdzogs thob par shog :
'dir spro na brgyud pa'i gshar 'debs dang bka' bsgo byas la /
oM badzra ma hA kro ta ha ya grI ba badzra pA Ni khrom ga ru DaHkA ya wA ka tsit+ta gu Na karma sarba a b+hi Shiny+tsa hU~M:
ho :
skal ldan rigs kyi bu rnams la :
gtor chen 'di yis dbang bskur pas :
lus ngag yid gsum smin grol mchog :
sku gsung thugs kyi dbang bzhi rdzogs :
skye 'gag 'gyur med dbang thob nas :
khams gsum chos kyi rgyal por shog :
slob dpon dkyil 'khor pa'i lha rgyal ba sras dang bcas pas bkra shis pa'i bden tshig brjod cing me tog char du bsnyil bas dbang gi ye shes skyes brtan gong 'phel du gyur par mos shig
/dril bu gsil zhing me tog 'thor la /
oM:
'grub par gyur cig he ru ka :
rigs 'dus dpal chen khro rgyal gtso :
bdud 'dul drag po lha gsum gyi :
dkyil 'khor yongs rdzogs chen po'i dbang :
rab rdzogs byin rlabs brtan par shog :
dus 'dir skal ldan bu rnams la :
rgyal ba'i sku gsum lhun grub dpal :
mi bzad drag por 'bar ba yi :
sku yi byin rlabs lus la 'jug :
gar dgu'i stobs dang ldan par shog :
gsung gi byin rlabs ngag la 'jug :
drag sngags 'brug stong ldir bar shog :
thugs kyi byin rlabs sems la 'jug :
spros bral skye med rtogs par shog :
yon tan bsam 'das brjod mi lang :
phrin las yongs rdzogs mthar phyin nas :
thams cad lhun gyis grub par shog :
ces shis pa brjod la rol mo bsgrag
/de dag gis bgegs 'dul khro bo'i rgyal po drag po lha gsum gyi dbang bskur legs par grub pa yin pas sogs mtshams sbyar la /
dam tshig khas blang /
gtang rag maN+Dal phyin chad spyi ltar bya /
slob dpon gyis tshogs la rol zhing lhag gtor gtang ba sogs las byang ltar la /
rjes rim gyi skabs mchod bstod nongs bshags spyi ltar bya /
shis brjod bsngo smon gyis mtha' brgyan no //
'di ni rtsa ba'i dbang bskur rgyas pa'i lugs yin la 'di'i gter gzhung gsham gyi gtad rgya ni mkha' 'gro snying thig smin grol yongs rdzogs kyi slob ma brgyud 'dzin la bya rgyu yin pas dkyus 'dir mi dgos la /
rkyen sel gyi dbang dkyus 'gre dang grangs gsog na /
'jug chog rgyas pa mi dgos pas /
gsol 'debs /
skyabs sems tshogs gsag
/byin 'beb /
dam chu sbyin pa tsam gyis 'thus shing /
dngos gzhi la bum pa /
thod pa /
gtso bo gsum gyi lha dbang dang gtor dbang rnams bskur bas chog pa'ang zhar la 'phros pa'o //
rta mchog rgyal po'i dbang sgyur che brnyes shing //
rdo rje 'dzin pa'i mthu stobs yongs su rdzogs //
mkha' lding khros pa'i stobs rtsal gzi ldan nas //
gdug pa zil gnon phyogs las rnam rgyal shog
/ces nyer mkho'i slad du mtshams sbyor sogs nyung ngur bsdus te pad+ma gar dbang blo gros mtha' yas kyis tsa 'dra rin chen brag gi dben khrod dpal he ru ka sgrub pa'i bsti gnas su sbyar pa dge legs 'phel ///
/
