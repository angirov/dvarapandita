@#//
thugs sgrub bar chad kun sel las /
bla ma smra ba'i seng ge'i phrin las dbang bskur las tshogs dang bcas pa'i gsal byed blo gros kha 'byed ces bya ba bzhugs so //
na mo gu ru bA di siM hA ya /
sgrib gnyis sprin bral mkhyen gnyis kyi //
'od stong mkha' dang mnyam brdal bas //
skye dgu'i rmongs mun 'joms pa'i lha //
bla ma smra ba'i seng ger 'dud //
srid pa'i smag rum mthar 'byin cing //
yang dag lam snang thob 'dod na //
zab rgyas thabs tshul 'dus pa'i dpyid //
gang 'di snying gi bdud rtsir sten //
mkhyen rab kyi mnga' bdag bla ma smra ba'i seng ge dang lhag pa'i lha 'jam mgon yab yum dkyil 'khor gcig tu sgrub pa'i gsang ba ngo mtshar rmad du byung ba 'di la don gsum /
sgrub thabs /
dbang bskur /
las kyi sbyor ba'o //
dang po ni /
rtsa sgrub bdag bskyed bsnyen pa'i rnal 'byor tsam nyams su len pa la spros bcas bca' gzhi mi dgos pas /
yar tshes gza' skar dge ba'i snga dro'i char sgrub gnas dben par rten gang 'dzom bkram pa'i mdun /
gtor ma dkar zlum /
bdud rtsi /
chu gnyis nyer spyod tsam bsham /
sngon gtor sogs nyer mkho 'du bya /
tshig bdun gsol 'debs sngon du 'gro bas sbyor ba skyabs sems ni /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
smra ba'i seng ge'i go 'phang bsgrub par bgyi :
lan gsum /
bgegs gtor spyi ltar byin brlab /
sngags kyis bsngos la /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M:
zhes drag sngags rol mo yungs thun gyis bskrad /
badzra rak+Sha rak+Sha hU~M:
zhes srung 'khor bsgom /
bgegs gtor bsngo ba tshar dang po ma gtogs mi dgos pas rjes ma rnams la /
gtor ma 'di longs zhes pa'i mal du /
gnas 'dir ma 'dug ces bsgyur ba dang drag sngags kyang brjod mi dgos /
byin 'beb mchod brlab ni /
oM AHhU~M:
smra ba'i seng ge'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he ba d+hA ki nI dz+nyA na A be sha ya a A:
zhes dbab /
hU~M hU~M hU~M:
zhes byin bsdu /
oM sarba pU dza me g+ha AHhU~M:
zhes lan gsum gyis mchod rdzas rgya cher spel lo //
dngos gzhi thog mar lha bskyed pa ni /
a :
chos sku de bzhin nyid dbyings 'od gsal ngang :
longs sku 'gag med kun snang snying rje'i rtsal :
sprul sku rgyu yi ting 'dzin hrIHdkar po :
de las 'od 'phros snod bcud dngos 'dzin sbyangs :
'byung ba rim brtsegs rdo rje'i srung 'khor dbus :
b+h+rU~M las rin chen gzhal yas mtshan nyid rdzogs :
lte bar sna tshogs pad+ma nyi zla'i steng :
hrIHlas smra ba'i seng ge paN+Di ta :
dkar gsal 'od ldan gsal 'tsher gzi brjid 'bar :
phyag gnyis thugs kar chos 'chad phyag rgya yis :
pad sdong snyan gyi thad kar kha bye'i dbus :
g.yas su sde snod 'dus pa'i glegs bam dang :
g.yon par gsang sngags phur pa'i pustis mtshan :
dge slong cha lugs paN zhwa dmar po gsol :
rab 'byams mkhyen rab rgyas pa'i sku ru gsal :
phyi rol pad+ma 'dab brgyad ge sar la :
shar du 'jam dpal dpa' bo sku mdog dkar :
lho ru ngag gi dbang phyug gur gum mdangs :
nub tu gsung gi mnga' bdag sku mdog dmar :
byang du rdo rje rnon po mthing nag 'bar :
kun kyang shes rab ral gri pusti bsnams :
dar dang rin chen rgyan ldan skyil krung bzhugs :
shar lhor rdo rje'i dbyangs can zla ba'i 'od :
lho nub rin chen dbyangs can gser mdangs 'tsher :
nub byang pad+ma'i dbyangs can sku mdog dmar :
byang shar las kyi dbyangs can margad mdog :
thams cad phyag gnyis rin chen pi wang sgreng :
dar dang rin chen rgyan rdzogs tsog pur bzhugs :
sgo bzhir rgyal po chen po sde bzhi dang :
bar mtshams rtsa gsum rgya mtsho sprin ltar gtibs :
snang stong zung 'jug ye shes sgyu ma'i sku :
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHA:
a b+hi Shiny+tsa hU~M:
spyan 'dren pa ni /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med rig 'dzin smra ba'i seng :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dzaHhU~M baM ho :
sa ma ya tiSh+Tha lhan :
ces dam ye bsres la phyag 'tshal ba ni /
hU~M hrI:
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
smra ba'i seng ge 'khor bcas la phyag 'tshal :
a ti pU ho :
pra tIts+tsha ho :
mchod pa ni /
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pany+tsa ba liM ta ma hA pU dza AHhU~M:
bstod pa ni /
oM:
mkhyen rab ye shes snang ba rgyas pa'i dpal :
rig 'dzin yongs gtso skye 'chi gnyis spangs pa :
yang le shod kyi paN chen smra ba'i seng :
phyogs las rnam par rgyal la phyag 'tshal bstod :
dus gsum rgyal ba'i yab gcig 'jam pa'i dbyangs :
rgyal kun skyed yum lha mo dbyangs can ma :
gang 'dul rigs bzhi'i sgyu 'phrul drwa ba'i gar :
dkyil 'khor rdzogs pa'i dpal la phyag 'tshal bstod :
bzlas pa la /
thog mar dzapa? bskul ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig dgyes dgongs la :
byin rlabs dbang dang dngos grub bstsal du gsol :
gtso bo'i bsnyen bzlas ni /
rig 'dzin smra ba'i seng ge'i thugs ka ru :
zla steng hrIHmthar sngags kyi phreng bas bskor :
'od 'phros 'gro kun ma rig mun pa bsal :
rgyal ba sras bcas rnams kyi ye shes dang :
nyan rang 'phags dang so skye'i blo gros kun :
'od kyi rnam par tshur 'dus rang la thim :
mkhyen rab ye shes snang ba rgyas par gyur :
ces pa'i ting nge 'dzin dang /
de'i gzhi lha sku gsal brtan dag gsum la sems rtse gcig tu gtad la /
oM AHhU~M badzra gu ru pad+ma pra dz+nyA dz+nyA na sarba sid+d+hi hU~M:
zhes bzlas grangs ma thems bar gtsor bzla /
'khor gyi bzlas pa spro na /
bzlas dmigs spyi tsam du /
'jam dbyangs rigs bzhi'i thugs kar zla steng d+hIH
dbyangs can rigs bzhi'i thugs kar nyi steng hrIH
so so'i mdog can sngags kyi phreng bas bskor //
gtso bo'i thugs ka'i 'od kyis rgyud bskul bas //
'od 'phros 'gro kun sogs gong ltar dmigs te /
'jam dbyangs dkar po la /
oM wA kye daM na ma :
ngag gi dbang phyug la /
oM wA gi shwa ri muM:
'jam dpal dmar po la /
oM hrIHd+hI ma me dI paM many+dzu shrI muM hrIHpra dz+nyA bar+d+ha ni hrIHd+hIHswA hA:
rdo rje rnon po la /
oM many+dzu shrI badzra tIk+Sh+Na ha ra hU~M phaT:
dbyangs can dkar mo la /
hrIM hrIM hrIM:
ser mo la /
oM swa ra swa t+yai ma hA me d+hi tiSh+Tha ku ru hU~M:
dmar mo la /
oM swa ra swa t+yai hrIM hrIM hrIM:
ljang mo la /
oM pi tsu pi tsu pra dz+nyA bar+d+ha ni :
dz+wa la dz+wa la me d+hi bar+d+ha ni :
d+hi ri d+hi ri bud+d+hi bar+d+ha ni swA hA:
(rgyal chen sde bzhi'i sngags oM D+h+r-iSh+Ta rASh+Ta ya swA hA:
oM bi rU D+ha ka ya swA hA:
oM bi rU pAk+Sha ya swA hA:
oM bai shra ma Na ya swA hA:)
zhes pa rnams kyang ji ltar nus pa'am /
rtsom pa la mkhas par 'dod na 'jam dbyangs dkar po'i bsnyen pa mang du bzla bas mtshon par bya'o //
thun mthar gsol ba gdab pa ni /
thal mo sbyar te /
oM:
dus gsum rgyal ba sras bcas kyi :
mkhyen rab ye shes gcig bsdus pa :
rigs rnams kun bdag che ba'i mchog :
bla ma smra ba'i seng ge dang :
dbyer med 'jam mgon dbyangs can ma :
thabs shes sgyu 'phrul drwa ba'i lha :
gtso 'khor sprul par bcas pa rnams :
bdag la dgongs par mdzad du gsol :
thugs rje chen pos byin gyis rlobs :
ye shes snang ba rgyas pa dang :
gzungs dran mngon shes ting nge 'dzin :
'bad med lhun gyis grub par mdzod :
dus 'di nas ni byang chub bar :
rig 'dzin bla ma 'jam pa'i dbyangs :
dge ba'i bshes su gyur nas kyang :
kun mkhyen ye shes myur thob shog :
ces dang kha skong dbyangs gsal sogs kyang brjod /
mchod bstod mdor bsdus bya /
nongs pa bshags la yig brgya bzla /
hU~M hU~M hU~M/
snod bcud dkyil 'khor rang la 'dus //
rang yang thugs srog hrIHla thim //
de yang dmigs med 'od gsal ngang /

/slar yang dag pa'i 'khor lor shar //
phaT phaT phaT/
ces 'od gsal ngang du 'jug ldang byas la /
dge bsngo shis brjod spyi ltar ram /
ho :
smra ba'i seng ge'i dkyil 'khor bsgrubs pa'i mthus :
bdag dang mtha' yas sems can ma lus kun :
phrin las rnam bzhi lhun gyis grub pa dang :
'od gsal chos sku'i dbyings su grol bar shog :
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
ces bya'o //
de lta bu'i rim pas bsnyen pa la 'bad de grangs tshad gsal bar ma gsungs la /
dus dang rtags ni gzhung nyid las /
de nas zla ba gcig gam :
ji ltar 'gor yang zla ba drug gi mthar dngos su bla ma dang 'jam dbyangs yab yum zhal mjal ba :
sngags kyi sgra thos pa :
ting nge 'dzin dang shes rab skye ba :
rmi lam du sku gsung thugs kyi mtshan ma rnyed pa :
nyi zla shar ba :
me tog dang :
'bras bu dang :
chu bo chen po rgyas pa :
me 'bar ba sogs rtags byung na blo gros phun sum tshogs par 'gyur ro :
ces gsungs pa ltar ro /
!
/gnyis pa dbang gi cho ga ni /
bsnyen pa sngon du song ba'i rnal 'byor pas slob ma snod dang ldan nges rjes su gzung na /
stegs gtsang mar ras bris kyi dkyil 'khor tshad ldan bkram /
ma 'dzom na dris byugs pa'i maN+Dal tshom bu gtso 'khor dgu /
de rgyab bzhi bkod pa'i dbus su khri'u'i steng bum pa nyer lnga'i bcud ldan mgul chings dkar po kha rgyan gyis spras pa bkod /
dbus su lha tsaka
/g.yas su shel phreng /
g.yon du rin po che'i snod du shes rab ril bu dar gyis kha bkab pa /
mdun rgyab gang bder zlum gtor pad 'dab bzhi'i rgyan spros can sku tsaka dar gur dang bcas pa /
mtha' skor du chu gnyis nyer spyod g.yas skor du bsham /
sngon gtor sogs nyer mkho tshogs par byas te sgrub thabs ltar bdag mdun dbyer med mchod bstod yan song nas /
dbang don du dkyil 'khor gyi go sar dzapa? khang phyes te bdag mdun gnyis ka la dmigs pa'i spro bsdu bcas bzlas pa ci nus dang /
bum par yang dmigs pa spyi 'gre bcas bzlas pa ci 'grub mthar /
gsol gdab /
mchod bstod /
'bru gsum gyis mchod yon phul la bum lha 'od zhu bya /
las bum du 'khyil pa bskyed bzlas kyis byin brlab /
rig pa'i me tog dor la gnang ba zhu'o //
de nas slob ma bos la khrus bya /
bgegs gtor gtang /
bgegs bskrad tshig rkang gnyis dang bden stobs brjod /
drag sngags rol mo yungs thun gu gul dud pas bgegs bskrad /
gnyis med ye shes sogs tshig rkang gnyis dang sngags dmigs kyis srung 'khor bsgom /
sems bskyed gsal gdab /
chos bshad ji ltar 'os pa dang khyad par /
de'ang 'khor ba'i rgya mtsho chen po 'dir thog mtha' med par g.yeng zhing sdug bsngal gyi zug rngu chen pos rtag tu mnar ba'i rgyu las dang nyon mongs pa'i nyer len lhan cig skyes pa'i ma rig pa rtsad nas chod na gtan gyi bde ba thar pa bla na med pa'i go 'phang la reg pa yin /
ma rig pa'i gnyen po thos bsam sgom gsum las byung ba'i shes rab dri ma med pa nyid las gzhan med pas mdo rgyud kun nas yang dag pa'i shes rab skyed pa'i tshul kho na gsungs /
sgom pa'ang thos bsam gyi shes rab zab mos lta ba gtan la pheb pa gal che zhing de'ang skyes sbyangs las thob pa'i blo gros zab mo dang ldan dgos /
de lta bu'ang lhag pa'i lha'i byin rlabs kyi stobs la ma brten na thos pa kho nas yang srid gzhan du dge ba'i bag chags 'jog pa tsam las spobs pa'i gter zab mo grol bar mi nus pas /
'phags bod lo paN rnams kyis shes rab kyi lha mchog sngon du bsgrubs te blo gros spobs pa'i mchog thob pa kho nas rang gzhan gyi don mthar phyin pa sha stag snang bas /
srid rtsa drungs nas 'byin par 'dod pa'i blo ldan rnams kyis shes rab skyed pa'i lha mchog re nges par bsten dgos pa lags /
de lta bu'i sgrub thabs kyi bka' srol yang mang du byon pa las /
skabs su babs pa snga 'gyur zab mo gter gyi chos las /
rtsod bral gu ru'i rgyal tshab mkhas grub rig 'dzin chen po zung gi zab gter las chabs cig tu byon pa ma byung 'byung bar dka' ba'i gsang ba zab mo /
bla ma'i thugs sgrub bar chad kun sel gyi chos sde rig 'dzin rtsal 'chang bcu gnyis kyi nang tshan bla ma smra ba'i seng ge'i dkyil 'khor du dbang bskur ba yin te /
de'ang rang gzhung las /
de ltar mngon mtho nges legs kyi :
yon tan mtha' dag 'dzin pa'i gzhi :
blo gros spobs pa skyed byed thabs :
'jam dpal grub pa'i rgyud dang ni :
mdo sde rtog pa rgya mtsho'i don :
'phags pa nyid kyis gsungs pa rnams :
bla ma yi dam dbyer med du :
bsgrub na dngos grub myur ba'i phyir :
bdag nyid pad+ma 'byung gnas dang :
'jam dpal dbyer med sgrub pa'i thabs :
las kyi sbyor ba dang bcas pa :
ngo mtshar shin tu rmad byung ba :
sngon chad gzhan du bstan pa med :
deng 'dir mnga' bdag rje 'bangs dang :
ma 'ongs blo gros mthu chung ba'i :
snyigs ma'i 'gro la phan pa'i phyir :
thugs kyi yang zhun bcud du 'dril :
'di yi dbang bskur thob tsam gyis :
blo gros shes rab skye 'gyur na :
nyams su blangs na 'jam dpal gyi :
ye shes 'grub pa lta ci smros :
de phyir snying la gces par zungs :
zhes bsngags pa don dang ldan pa nyid rjes su bsgrub pa la /
slob dpon gyis bgyi bar 'os pa rnams grub sogs kyis mtshams sbyar la maN+Dal 'bul gzhug
/sa phyogs dag pa ye shes kyi zhing dang gzhal yas khang rgyan bkod phun sum tshogs pa'i dbus su bla ma rig 'dzin smra ba'i seng ge dngos su gsal ba la dad mos kyi gdung shugs drag pos me tog dang bcas pa'i thal mo sbyor la gsol ba 'debs pa 'di'i rjes zlos mdzod /
dpal ldan sangs rgyas pad+ma skyes :
kun mkhyen ye shes mdzod 'dzin pa :
bla ma smra ba'i seng ge yi :
dbang bskur dam pa bstsal du gsol :
lan gsum /
thog mar rgyud rnam par dag par bya ba'i slad du /
bla ma dang mdun bskyed dbyer ma mchis pa rig 'dzin smra ba'i seng ge'i dkyil 'khor la rtsa gsum rgyal ba sras dang bcas pas bskor te sprin gtibs pa ltar bzhugs pa la /
bdag gzhan mkha' khyab kyi 'gro ba mtha' dag deng nas byang chub ma thob kyi bar du gus pa chen pos skyabs su mchi'o snyam pa dang /
srid la mi gnas pa'i shes rab dang zhi la ma chags pa'i snying rje chen pos don dam dang kun rdzob zung du 'brel ba'i byang chub mchog gi sems gzung ba 'di'i rjes zlos /
na mo :
bdag dang mkha' mnyam sogs las byang ltar lan gsum /
zhing mchog khyad par can de dag gi spyan sngar kun slong khyad par 'phags pa mkha' khyab sems can rnams kyi don du thabs khyad par du 'phags pa tshogs gnyis gsag cing sgrib gnyis sbyong ba dang rnam dkar byang chub chen po'i rgya mtshor spel ba'i ting nge 'dzin so so la dran pa nye bar gzhag ste 'di'i rjes zlos mdzod /
oM AHhU~M:
rig 'dzin smra ba'i seng ge la sogs te :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor skor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gis dus gsum bsags pa'i dge ba rnams :
'gro kun byang chub snying po thob phyir bsngo :
de ltar rgyud sbyong ba sngon du song nas dbang gi gzhi bsgrub pa la khyed rang sgo gsum gyi gnad legs par gcun la dmigs pa 'di bzhin rtse gcig tu gsal 'debs par zhu /
oM ma hA shUn+ya tA sogs /
gzung 'dzin gyi chos thams cad 'od gsal stong pa nyid kyi ngang du sbyangs /
de'i ngang las snod rnam par dag pa ye shes rang gsal gyi zhing gi rgyan dang ngo mtshar bkod pa dpag gis mi longs pas spras pa'i dbus su /
bcud rnam par dag pa khyed rang gnas pa'i go sar 'dab ma rab tu rgyas pa'i pad+ma dkar po'i ze'u 'brur nyi ma dang zla ba'i dkyil 'khor nya gang ba'i steng du rang byung rig pa'i ngo bo hrIHyig dkar po las 'od zer 'phros /
'phags pa rnams mchod /
sems can rnams kyi ma rig pa'i mun pa bsal /
tshur 'dus te yongs su gyur pa las khyed rang skad cig gis /
rgyal kun mkhyen rab kyi rang gzugs rig 'dzin smra ba'i seng ge dkar gsal ye shes kyi rang 'od 'phro ba zhi zhing 'dzum pa'i nyams can dbu la paN zhu dmar po dang sku la chos gos rnam gsum gsol ba /
phyag gnyis thugs kar chos 'chad kyi phyag rgyas ut+pa la'i sdong bu bteg pa'i 'dab ma gnyis snyan gyi thad kar kha bye ba'i g.yas kyi ze'u 'brur sde snod 'dus pa'i glegs bam dang g.yon par gsang sngags phur pa'i pustis mtshan pa /
zhabs gnyis rdo rje'i skyil mo krung gis bzhugs pa'i gnas gsum du rdo rje gsum gyi rang bzhin oM AHhU~M gis mtshan par sgoms shig
/de nas rgyud rnam par dag pa rang byung ye shes kyi byin rlabs dbab pa'i slad du slob dpon dang khyed rang gi gnas gsum las chos dbyings rgyas par 'gengs pa'i 'od zer gyi tshogs 'phros /
rtsa gsum rgyal ba sras dang bcas pa rnams dang /
khyad par bla ma smra ba'i seng ge rje btsun 'jam pa'i rdo rje yab yum 'khor dang bcas pa'i thugs rgyud bskul /
de thams cad bsgoms pa dang 'dra ba'i ye shes kyi phyag rgya'i rnam par bzhengs te nam mkha' gang ba tsam du skad cig gis byon nas khyed rang la sib sib thim pas gsang ba gsum dang dbyer mi phyed pa'i byin rlabs zhugs pa'i mos pa gyis shig
/spos rol dbyangs kyis bskul te las byang gi spyan 'dren dang rang sngags mthar /
badzra dz+nyA na A be sha ya a AH
btags pa mang du brjod la byin dbab /
ye shes pa'i byin rlabs byang chub ma thob kyi bar rab tu gnas par byas par mos shig
/tiSh+Tha badzra /
zhes rdo rje me tog mgor bzhag
/de nas dngos gzhi'i dbang bskur ba la /
sbyor ba bum pa'i dbang gis sgrib gnyis kyi dri ma gtor zhing bkru ba dang /
dngos gzhi sku gsung thugs yon tan phrin las dang bcas pa'i ye shes chen po'i byin rlabs rgyud la blug pa'i cho ga rnams rim par 'byung ba'i /
thog mar bum pa'i dbang bskur ba la 'dun pa 'di bzhin du mdzad 'tshal /
slob dpon gyi thugs ka nas sprul pa'i rig pa'i lha mo rnams kyis rin po che'i bum pa bzang po thogs te dkyil 'khor lha tshogs 'od du zhu ba'i rdo rje bdud rtsi'i chu rgyun gyis /
khyed rang la khrus byas pa tsam gyis lhan skyes ma rig pa'i dri ma cha shas dang bcas pa sangs kyis dag par mos shig
/bum pa spyi bor bzhag
/bum chu gtigs shing khar sbyin la /
d+hI:
bum pa bzang po che ba'i mchog :
nang na 'jam dpal lha tshogs bzhugs :
'od zhu ye shes bdud rtsi'i chus :
rmongs pa'i dri ma thams cad bkru :
oM sarba ta thA ga ta a b+hi She ka te sa ma ya shrI ye hU~M:
dngos gzhi'i thog mar sku phyag rgya'i dbang bskur ba la /
dkyil 'khor pa gtso 'khor rnams kyi sku las ye shes phyag rgya gnyis pa re 'phros te khyed rang la thim pas rang byung ye shes kyi sku dang gnyis med du gyur par mos shig
/gtso bo'i sku tsaka spyi bor bzhag la /
oM:
sangs rgyas kun gyi sku 'chang ba :
sangs rgyas kun gyi rnal 'byor che :
sangs rgyas kun gyi ye shes sku :
rdo rje'i sku yi dbang bskur ro :
sngags mthar /
kA ya a b+hi Shiny+tsa oM:
rgyas par spro na gtso 'khor so sor bskur bar gsungs pa ltar na so so'i tsakli rim par thogs la /
oM:
dus gsum rgyal ba sras bcas kyi :
mkhyen rab ye shes gcig bsdus pa :
rigs rnams kun bdag che ba'i mchog :
smra ba'i seng ge'i dbang bskur ro :
sngags gong ltar brjod pas gtso bo dang /
'khor rnams la /
oM:
sangs rgyas kun gyi sku 'chang ba :
sogs tshig rkang gsum po'i mthar /
'jam dpal gzhon nu'i dbang bskur ro :
zhes dang /
ngag gi dbang phyug
/smra ba'i seng ge'i /
rdo rje rnon po'i /
rdo rje'i dbyangs can /
rin chen dbyangs can /
pad+ma'i dbyangs can /
las kyi dbyangs can /
zhes sgyur /
so so'i sngags mthar dbang sngags gdags /
des sku phyag rgya'i dbang thob /
lus lha bsgom pa la dbang ba yin pas deng phyin chad snod bcud lha'i dkyil 'khor chu zla lta bu'i bskyed rim la gnas pas 'khrul mtshan mtha' dag snang stong lha'i gzer gyis thebs par gyis shig
/gnyis pa gsung bzlas pa'i lung gi slad du /
bla ma smra ba'i seng ge'i thugs kar zla ba'i dkyil 'khor la hrIHdkar po /
mtha' skor du sngags kyi phreng bas bskor ba las sngags phreng gnyis pa 'phros /
zhal nas thon /
khyed rang rig 'dzin smra ba'i seng ger gsal ba'i zhal du zhugs /
thugs kar zla steng hrIHyig dkar po'i mthar 'khod pa las 'od zer gyi snang ba bsam gyis mi khyab pa 'phros /
sems can rnams kyi ma rig pa'i rmongs pa bsal /
rgyal ba sras dang bcas pa'i ye shes /
'phags pa dang so so skye bo'i blo gros rnam dpyod gzungs dang spobs pa'i yon tan thams cad 'od zer gyi rnam par bsdus nas /
thugs srog sngags phreng dang bcas pa la thim pas mkhyen rab ye shes kyi snang ba rab tu rgyas par mos la rjes zlos mdzod /
gtso bo'i snying po lan gsum /
lha dbang rgyas par spros skabs /
'khor gyi 'jam dbyangs rigs bzhi'i thugs kar zla steng thugs srog d+hIHyig rigs bzhi /
dbyangs can rigs bzhi'i thugs kar nyi steng hrIHyig so so'i kha dog can re'i mthar rang sngags kyis bskor ba las gnyis pa 'phros /
zhal nas zhal du brgyud /
khyed rang gi thugs srog la thim pa'i 'od zer spro bsdus don gnyis bsgrubs par mos la sngags 'di rnams kyi rjes zlos /
'khor sngags so so lan gsum re rjes zlos byar gzhug
/lha sngags dbyer med pa'i ngo bor byin gyis brlabs pa'i sngags phreng mgrin par bzhag ste brtan par byas par mos shig
/phreng ba mgrin par reg la /
A:
yang dag mtha' ste yi ge med :
stong nyid smra ba'i khyu mchog ste :
zab cing rgya che'i sgra sgrog pa :
rdo rje'i gsung gi dbang bskur ro :
'di phyin kun la gtso sngags sbyar ba 'gre /
wA ka a b+hi Shiny+tsa A:
des gsung gsang sngags kyi dbang thob /
ngag bzlas brjod bya ba la dbang ba yin pas deng nas rdo rje'i sngags kyi bzlas brjod chu bo'i rgyun lta bu dang 'phro 'du'i rim pa la brtson pas phyi nang sgra skad thams cad la grags stong sngags kyi gzer dang /
rtog tshogs kun la dmigs pa ting nge 'dzin gyi gzer thebs par gyis shig
/gsum pa rang byung ye shes sgom pa'i rjes su gnang ba la /
'di ltar lha sngags kyis mtshon pa'i chos thams cad gdod ma nas rnam shes 'khrul pa'i chos las rang bzhin gyis 'das shing /
snang rig stong pa zung 'jug gnyis med ye shes chen por lhun gyis rdzogs pa yin pas de don rang rig rang gsal gyi ngang du mnyam par zhog cig
/hU~M:
rnam par shes pa'i chos nyid 'das :
ye shes gnyis med tshul 'chang ba :
rnam par rtog med lhun gyis grub :
rdo rje'i thugs kyi dbang bskur ro :
tsit+ta a b+hi Shiny+tsa hU~M:
des thugs ye shes chen po'i dbang thob /
sems chos nyid kyi don bsgom pa la dbang ba yin pas deng nas rang byung 'od gsal chen por mnyam gzhag khor yug dang ma bral bas chos can la chos nyid kyi gzer gyis thebs par gyis shig
/bzhi pa yon tan sgrub rdzas kyi dbang bskur ba la /
tshul bzhin bsgrubs pa'i sman gyi nor bu 'di nyid bla ma 'jam mgon ye shes sems dpar gsal ba khyed rang gi mgrin pa'i lam brgyud /
snying gi pad+ma kha bye ba'i dbus su byang chub ma thob kyi bar 'bral med du bzhugs nas ye shes kyi snang ba rtag tu stsol bar mos shig
/shes rab ril bu myang du gzhug la /
trAM:
sman rnams ma lus ljon pa'i shing :
nyon mongs nad kyi dgra che ba :
ye shes bdud rtsi'i dbang bskur bas :
yon tan rgya mtsho'i mthar son shog :
gu Na a b+hi Shiny+tsa trAM:
des yon tan ril bu'i rjes su gnang ba thob /
ngo mtshar myang grol gyi dam rdzas sgrub pa la dbang ba yin pas de nyid tshul bzhin sgrub pa'i sgo nas rang gzhan kun gyi rmongs pa'i dri ma sel cing mkhyen gnyis ye shes rgyas pa'i thabs la brtson par gyis shig
/lnga pa phrin las gtor ma'i byin rlabs bgyi ba la /
gtor snod rang byung ye shes chen po'i gzhal yas khang gi nang du gtor ma rig 'dzin smra ba'i seng ge gtso dang 'khor du bcas pa 'od dang gzi brjid lam mer bzhugs pa /
spyi bor bzhag pas gsang gsum yon tan phrin las dang bcas pa'i byin rlabs yongs rdzogs rgyud la zhugs par mos shig
/gtor mas dbang bskur la /
hA:
sangs rgyas kun gyi thugs la gnas :
sangs rgyas kun gyi sku che ba :
sangs rgyas kun gyi gsung yang yin :
'gro 'dul phrin las yongs rdzogs shog :
karma a b+hi Shiny+tsa hA:
des phrin las gtor ma la brten pa'i dbang bskur ba thob /
gzhung las ji skad gsungs pa'i las kyi tshogs rnams bsgrub pa la dbang ba yin pas /
bla ma smra ba'i seng ge gtso 'khor rnams la brten pa'i phrin las rab 'byams kyi 'khor lo phyogs med du bskor bas don gnyis rgya chen po sgrub par gyis shig
/me tog 'thor zhing shis brjod rgyas par spel /
de lta bu'i rim pas bla ma smra ba'i seng ge'i smin byed rgyas par grub pa lags pas /
rtsa ba dang yan lag gis bsdus pa'i dam tshig rnams tshul bzhin du bsrung ba dang /
khyad par ji skad du /
yi ge 'bri mchod sbyin pa dang //
nyan dang klog dang len pa dang //
'chad dang kha ton byed pa dang //
de sems pa dang sgom pa ste //
spyod pa 'di bcu'i bdag nyid kyi //
yon tan phung po gzhal du med //
ces gsungs pa'i chos spyod bcu'i bya ba dang mi 'bral bar bgyi snyam pas 'di'i rjes zlos /
gtso bos ji ltar sogs dang /
gtang rag maN+Dal /
lus 'bul dge bsngo spyi ltar bya /
dkyil 'khor mchod pa gsos la rjes rim mchod bstod /
nongs bshags /
ras bris sam rten la brtan bzhugs sogs sgrub thabs ltar byas pas 'grub bo //
!
gsum pa las kyi sbyor ba thams cad kyang bsnyen sgrub sngon du song bas bsgrub dgos te /
de la gnyis rtsa ba dang yan lag go
/dang po la lnga yod pa'i /
thog mar bris sku la brten nas zhal blta ba ni /
dam tshig dang ldan pa'i lha bzos kha tshar ma nyams pa'i ras gzhir ra ba bzhi'i tshes gcig nas brtsam /
gtso 'khor yongs rdzogs sku brnyan chag tshad ldan pa bris la nya'i nyin mo rab gnas mnga' dbul 'grub par bya /
de la sgrub pa'i rten byas te mchod gtor bsham /
las gzhung bsrang /
bris sku la rten byas te dzapa? khang dbye zhing spro bsdu'i dmigs pas gtso 'khor yongs rdzogs kyi sngags bzla /
thun mtshams rnams su 'bru'am me tog dri bzang gis bsgos pa la sngags btab nas brgya rtsa re 'bul ba dang /
dri bzang shing gi me la me tog ser po'i sbyin sreg ci 'grub 'bul /
bdun phrag gsum du brtson pas bris sku las 'od 'phro ba sogs byung na 'grub pa'i rtags yin zhing /
gang ltar mjug tu zla ba gzas zin pa'i mtshan thog thag la sgom bzlas byas pas rab dngos /
'bring nyams /
tha ma nam langs mnal ba'i rmi lam du dge ba'i rtags mtshan 'byung bas ltas dang rjes su mthun pa'i gzungs dang ting 'dzin shes rab skye bar gsungs so /
!
/gnyis pa gsung tsakra la brten nas dbyer med du bya ba ni /
dus tshes bzang por dar dkar ram shog bu gtsang mar rgya mtshal gyis lte ba zlum po //
de rgyab rtsibs brgyad /
de rgyab mu khyud rim gsum bskor ba'i lte bar hrIHyig gi mthar gtso bo'i snying po /
rtsibs bzhi'i phyogs bzhi la 'jam dbyangs /
mtshams bzhi la dbyangs can rigs bzhi'i snying po /
mu khyud dang por rgyal chen bzhi'i sngags dang dbyangs gsal rten snying rnams kyi mjug tu 'dod gsol gong gi gsol gdab ltar la /
bdag la dgongs par sogs tshig rkang gcig gi mal du /
tsakra 'di dang dbyer med bzhugs //
zhes sgyur /
gnyis par rdor ra /
gsum par me ri ste thams cad g.yas skor du bri /
shes rab ril bu sngar bsgrubs pa yod na chur sbangs pa'am /
med na de'i rdzas rnams kyi khu bas byugs la
sbyong khrus rab gnas mdor bsdus bya /
stegs bur rin po che'i snod 'brus bkang bar bkod /
gtor mchod bsham /
bdag bskyed ltar dzapa? khang phyes kyang chog
/yang na bdag bskyed bzlas pa bcas btang nas /
'khor lo nyid gzhal yas khang /
yig 'bru lha gtso 'khor rnams bskyed pa'i mngon rtogs bskyar nas btang la mchod bstod kyi bar dang /
bzlas pa ci 'grub bya /
slar mchod bstod gsol gdab dang brtan bzhugs byas la me tog 'thor /
lha 'od du zhu bas 'khor lo'i rnam par gyur par mos la shis pa brjod /
legs par bltabs nas dar ser po'i na bza' bcas mgul du btags pas shes rab ngang gis 'phel bar gsungs so /
!
/gsum pa thugs shes rab ril bu'i sgrub pa ni /
shu dag dkar po ngos 'dzin ma 'khrul pa srang gang zhib par btul ba 'o ma phul dgus 'dam 'thag bya /
de las bungs mang du byed na rigs pas 'phrul /
de steng cu gang /
spang rgyan dkar po /
kyi lce dkar po /
a ru ra'i phye ma cha mnyam pa bsres la shing mngar khu bas ril bu sran ma tsam du dril /
skam nas rin po che'i par bur blugs la dar dmar ser gyis bkab pa dkyil 'khor tshad ldan bzhengs pa'i dbus su bzhag la mchod gtor bsham /
mtshams dam du bcad la bdag mdun dbyer med du bsgrub /
bzlas pa'i thog mar dzapa? khang phyes te /
bdag dang ril bu lhar gsal ba'i :
thugs kar shes rab ral gri ni :
sor bzhi'i lte bar d+hIHyig mthar :
sngags kyi phreng bas bskor bar bsam :
bdag gi thugs ka'i sngags phreng las :
sngags phreng gnyis pa bar med byung :
shangs bug g.yas nas mdun bskyed kyi :
shangs bug g.yon zhugs thugs kar thim :
zag med bde bas rab mnyes te :
thugs ka'i sngags phreng gnyis pa ni :
lte ba nas brgyud rang nyid kyi :
lte bar zhugs shing snying khar thim :
de ltar mgal me bzhin 'khor ba'i :
bar nas shes rab bung ba'i tshogs :
hrIM sgra sgrog pa bun gyis 'phros :
sangs rgyas byang sems ye shes dang :
so so skye bo'i blo gros rtsal :
'khor 'das dwangs bcud ma lus bsdus :
bdag mdun la thim ye shes kyi :
snang ba mchog tu rgyas par gyur :
ces pa'i dmigs pa rtse gcig pas gtso bo'i sngags sham du /
hrIHd+hIHsarba pra dz+nyA dz+nyA na sid+d+hi wA shaM ku ru ho :
zhes btags pa la bzlas pa'i dngos gzhi bya /
thun mjug tu 'khor sngags so so la sham bu sbyar ba'ang brgya re las mi nyung ba bzla /
mthar gsol gdab mchod bstod sogs sgrub thabs ltar la ril bu la brtan bzhugs bya /
'grub na dam tshig gtsang ba'i mched grogs la sngags rgyun byar gzhug
/gang ltar smra ba bcad la zhag bdun la bsgrubs pas ril bu 'phel ba'am rmis ltas sogs dge mtshan byung ba'am /
dus grangs tshang ba'i tho rangs kyi thun la gong gi sngags mthar /
sarba pra dz+nyA dz+nyA na ma hA sid+d+hi a mr-ita kuN+Da lI hU~M hU~M:
zhes dngos grub bskyil ba'i sngags btags pa'ang stong phrag tsam bzla /
las byang chen mo ltar ram bsdu na gong gsal /
hU~M hrI:
snying po byang chub sems sogs brjod la dngos grub bskul ba kho nas kyang 'thus la /
spro na de'i rjes su maN+Dal dang gsol gdab nas brtsam dbang chog ltar bdag 'jug rgyas par blang yang chog
/de ltar na de'i bca' gzhi'ang sngar nyin nas bsgrigs la sgrub pa'i skabs bum pa'i bskyed bzlas sogs kyang bya dgos so //
rgyas bsdus gang byed kyang ril bu sngags brjod nas myang skabs /
ril bu ye shes sems dpa'i sku :
rang nyid dam tshig sems dpa' yi :
snying gi pad+mo'i dbus su byon :
byang chub bar du dbyer med bzhugs :
ye shes snang ba ster bar gyur :
ces gsal btab la ril bu bdun phrag gcig mid /
lhag ma ngo bo lha nyid la :
rnam pa ril bu'i gzugs su gyur :
ces mos la kha shas gwa'u lta bur bcug ste lus la bcang /
gzhan rnams mchod pa'i gral du sbas te bzhag go
/de'i yon tan dang spyad tshul ni /
de ltar bsgrubs pa'i ril bu ni :
zhag bdun bsten na rmongs pa sel :
bcu bzhis mi brjed gzungs thob cing :
bdun gsum ye shes snang ba 'char :
yun du bsrings na nad sel zhing :
lus kyis 'chi med bcud len 'grub :
ngag snyan tshangs pa'i dbyangs ltar 'gyur :
yid la mngon shes phyogs med 'char :
'jam dpal gzhon nu dang mtshungs pa'i :
zab cing rgya che'i blo gros thob :
rmongs pa'i dud 'gro yin yang rung :
ril bu'i dri tsam tshor bas kyang :
'jam pa'i dbyangs kyi rig sngags mthus :
sgrib pa'i dri ma rab bsrabs nas :
phyi ma mtho ris rten thob cing :
blo gros rgya cher ldan par 'gyur :
de phyir snying rjer ldan pa yis :
kun la 'gro don rgya cher bya :
ces gsungs pa ltar ro /
!
/bzhi pa yon tan bcud len gyi sbyor ba ni /
gnas chen sogs sa gtsang la bkra shis pa'i phyogs su skyes pa'i 'jam dbyangs rtag ngu ngos 'dzin ma nor ba skar ma rgyal gyi nyin mo rtsa lo me 'bras yongs rdzogs btus la grib skam bya /
gza' phur bu'i nyin legs par btags pa'i phye ma srang gang gar chang phul dgus 'dam btags bya /
de'i phyed cha 'bras bu gsum /
dbang lag
/de'i phyed cha a gar nag po /
snying zho sha
/dzA ti rnams dang /
pi pi ling cung zad bcas zhib par btul ba'i phye ma ka ra dang sbrang rtsis ril bur dril /
thod pa mtshan bzang nang du blugs la dar gyis bkab /
sgrub pa'i dkyil 'khor gyi dbus su bzhag
/gtor mchod bshams la las gzhung bsrangs te bdag mdun mnyam du bsgrub /
dzapa? bzlas skabs bdag bskyed bzlas pa cung zad sngon du song nas /
ril bu dam tshig bdud rtsi'i mkhar :
dkyil 'khor lha tshogs gsal ba yi :
sku las ye shes bdud rtsi babs :
'jig rten 'jig rten 'das pa yi :
shes rab ye shes yon tan gyi :
dwangs bcud kun kyang dbyer med thim :
tshe dang blo gros mchog grub pa'i :
rdo rje'i bcud len chen por gyur :
ces dmigs la rtsa sngags sham bur /
oM AHhU~M sarba pra dz+nyA dz+nyA na A yu She ra sa yA na a mr-ita hU~M hrIHThA:
zhes btags pa bzla /
mjug gi bya ba gong dang mtshungs /
de ltar bdun phrag gcig la thun bzhi'i rim pas bsgrub /
grub pa'i thun mthar /
dkyil 'khor lha rnams ril bur thim :
dwangs bcud gzi byin 'bar bar gyur :
ces dmigs /
de ltar bsgrubs pa'i bcud len bsten pa'i skabs su kha zas rags pa rnams spangs la /
tho rangs rlung rig dwangs pa'i skabs ril bu bdun re chu skol gyis phul /
snying gi nang bdud rtsis gang bar bsam la bum pa can gyi rlung dang 'phrul 'khor rgyun ma chad par byas pa'i yon tan ni /
'dis ni sgrib pa thams cad byang :
tshe ring rgas sra dbang po gsal :
blo rno yid gzhung gzungs thob cing :
mngon shes ting 'dzin brtan par 'gyur :
ces so //
'di'i kha bsgyur gyi las tshogs mtha' yas pa bdud rtsi 'od ldan rgyud bzhin bya ba'ang gsungs so //
!
lnga pa phrin las ma ShA'i sbyor ba ni /
sran ma ma ShA me nyis ma phog cing bud med kyis ma reg pa dar dmar gyis bstum /
nyi zla gza' yis zin pa'i snga rol bdag bskyed blangs la zin ma thag lce 'og tu bcug
/ma grol gyi bar du bzlas sgom byas pas myu gu 'bus na grub zin pa'i rtags yin /
mthar ba dmar gyi 'o mas phul te mid pas shes rab phyogs med du 'char ba dang brtan cing zhum pa med par 'gyur bar gsungs so /
!
/gnyis pa yan lag 'khor gyi las tshogs la dgu yod pa las /
dang po bstan bcos rtsom pa'i skabs su /
rang nyid 'jam dpal dkar por bsgom :
snying dbus 'khor lo rtsibs drug la :
rdo rje'i yi ge 'bru drug dang :
dbus su skye med a yis mtshan :
brjod pa kun gyi rgyur gyur pa :
a dang sngags kyi phreng ba las :
bstan bcos kun gyi tshig dang don :
thogs pa med par 'byung bar gyur :
ces bsgoms la 'jam dkar snying po 'bru drug dang /
yang snying a mang du bzla /
de lta bu'i ting nge 'dzin las ma yengs par brtsam pas rjod pa mi zad pa'i blo gros skye'o //
gnyis pa chos nyan pa dang tshig don gzung ba'i tshe /
rang nyid ngag gi dbang phyug bsgom :
snying ni rin chen dpal be 'u'i nang :
chos kyi tshig don dbyangs gsal gyi :
yi ge'i rnam pas thim par gyur :
ces mos la de'i snying po bzlas pas mi brjed pa'i gzungs thob par 'gyur ro //
gsum pa chos 'chad pa'i tshe /
rang nyid 'jam dpal dmar por bsgom :
mgrin pa chos kyi dung du bsam :
de las chos kyi sgra dbyangs ni :
mi zad srid gsum khyab par gyur :
ces mos la de'i snying po bzlas te dmigs pa de dang ma bral bar 'chad pas smra ba la thogs pa med par 'gyur ro //
bzhi pa gzhan dang rtsod pa byed pa'i skabs su /
rang nyid rdo rje rnon por bsgom :
phyag g.yon pusti'i 'od zer gyis :
phas rgol shes rab rang la bstim :
g.yas pa'i ral gri mang 'phros pas :
de yi smra byed gtubs par gyur :
ces dmigs la de'i sngags bzlas pas pha rol gyi spobs pa zad par 'gyur ro //
lnga pa blo rno zhing gsal bar 'dod na /
rang nyid rdo rje'i dbyangs can bsgom :
'khor 'das dwangs bcud snying khar bsdus :
zhes hrIM gsum sbrel gyi bzlas pa bya /
tho rangs chu gtsang khyor gang la :
tad+ya thA:
kha li kha li bA li te swA hA:
zhes btab pas bkru zhing khong du btung bas blo gros me ltar du 'bar bar 'gyur ro //
drug pa blo gros brtan par 'dod na /
rang nyid rin chen dbyangs can bsgom :
'khor 'das shes rab kun bsdus te :
rang gi snying gar thim par gyur :
ces bsgoms la rlung bum can bzung zhing rang sngags yid bzlas bya /
shu dag dkar po la /
tad+ya thA:
smr-i ti ma ti pra dz+nyA hu ru me swA hA:
zhes mang du bzlas pa tho rangs la zos pas blo gros shin tu brtan par 'gyur ro //
bdun pa blo gros zab par 'dod na /
rang nyid pad+ma'i dbyangs can bsgom :
srid zhi'i shes rab hrIHyig gi :
rnam pas snying dbus thim par gyur :
ces dmigs /
snying gar hrIHyig dmar po mar me ltar 'bar ba la sems rtse gcig tu bzung la rang sngags bzla /
sin+d+hu ra la /
oM smr-i ti ma ti gam+b+hi ra hrIHswA hA:
zhes mang du bsngags pa zhun mar dang sbyar nas zos pas blo gros rgya mtsho'i gting ltar zab par 'gyur ro //
brgyad pa shes rab rgya che bar 'dod na /
rang nyid las kyi dbyangs can bsgom :
thugs nas rang 'dra'i lha mo dang :
'od zer nam mkha' gang bar 'phros :
'phags mchod 'gro ba'i sgrib gnyis sbyangs :
shes rab ye shes rab tu rgyas :
dbyangs can lha mo'i skur gyur nas :
sngags kyi rang sgra sgrog par gyur :
ces mos la rang sngags bzla /
sngar bshad pa'i rtag ngu'i bcud len gyi rdzas rnams sman mar la sbyar te /
oM ma hA ma ti pra dz+nyA dz+nyA na hu ru hu ru bar+d+ha ni swA hA:
zhes pa'i sngags btab pa tho rangs su brten /
de'i tshe sha chang sgog tsong lan tshwa sogs gnod pa'i kha zas spangs pas blo gros nam mkha' ltar yangs par 'gyur ro //
dgu pa spobs pa rab tu brtan par 'dod na /
rang nyid smra ba'i seng ger bsgom :
thugs ka'i 'od kyis rgyal chen bzhi :
spyan drangs mdun du 'khod pa la :
bzlas pa sngags kyis rgyud bskul bas :
rang rang sde dang bcas pa yi :
blo gros spobs pa rang la bstim :
gzhan yang lha klu gnod sbyin dang :
nyi zla rgyu skar la sogs pa'i :
blo gros stobs rtsal gzi brjid dang :
nor bu sman sogs dwangs bcud kun :
dbang med 'dus te bdag la thim :
blo gros stobs dang gzi brjid mdangs :
'gran zla med par thob par gyur :
ces dmigs la rgyal chen sde bzhi'i sngags mthar /
sarba lo ka pra dz+nyA me d+hi hrIM hrIM dza :
zhes bzla /
shu dag nag po /
dzA ti pha la /
gla rtsi rnams la sngags de nyid btab ste zos pas lha chen tshangs pa'ang zil gyis gnon pa'i spobs pa 'jigs med seng ge lta bu 'thob par 'gyur bar gsungs so //
'di rnams mdo rgyud gsar rnying gi dgongs bcud zab dgu gcig tu bsdus pa'i khyer bde ngo mtshar can du snang bas don du gnyer ba la phan pa'i sems kyis gzhung nas khol du bkol cing /
da rung gsal byed cung rgyas par spror 'os pa snang yang gzhung don nyid la ma tshang ba med cing yig tshogs nyung ba gtsor bton du bkod pa'o //
thog med lhan cig 'grogs pa yi //
sgrib pa'i mun stug dwangs pa dang //
lhan cig ye shes 'od po che //
'char ba'i dpal du 'di gyur cig
/ces rin po che gram bur brdal ba'i gter chen po'i mdzod du phul du byung ba'i dbyig gi snying po sdud pa'i cha rkyen du rgyal ba'i sras po'i rtags tsam 'dzin pa blo gros mtha' yas kyis /
yon tan gnas lnga gcig 'dus rdzong shod bde gshegs yongs 'dus kyi pho brang chen por bgyis pa dge legs 'phel ///
/
