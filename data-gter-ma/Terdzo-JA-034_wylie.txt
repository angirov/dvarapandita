[<!TCC Tibetan character 4,37 undefined in unicode!> ]las byang yon tan gter mdzod gsal bar byed pa'i lhan thabs dngos grub gter mdzod ces bya ba bzhugs so //
na mo gu ru pad+mA ka ra ya /
dad pas gsol ba 'debs la dngos grub char //
yid bzhin 'jo ba mtsho skyes dbang gi rgyal //
snyigs ma lnga bdo'i rgud pa sel ba la //
sangs rgyas kun las lhag pa der btud nas //
gnas skabs mthar thug 'dod don kun //
bde blag sgrub pa'i thabs zab mo //
las byang yon tan gter mdzod kyi //
gsal byed lhan thabs 'bri bar bya //
yid bzhin nor bu lta bu'i man ngag bcu gsum gang las 'byung ba gu ru yon tan gter mdzod kyi lam khyer cho ga'i las rim la don gsum /
sbyor ba /
dngos gzhi /
rjes so //
dang po ni /
gnas bzang por gu ru'i sku 'bag yon tan rin po che'i 'byung gnas kyi ras bris la sogs pa bkram pa'i mdun du stegs bu khebs ldan la /
dkyil 'khor sgo rdzogs sam /
bsdu na 'bru dkar gyi tshom bu gtso 'khor lnga bkod par many+dzi'i khar rin po che'i gtor snod du gtor ma pad 'dab lnga pa yar mar kha sbyor bar du ze'u 'bru /
de steng nyi gdan srab mo /
de steng nor bu mig gsum mam bla gtor zan skyud ma rgyan spros gang legs /
spro na mkha' 'gro'i gtor ma phrin las gang sgrub ltar bsham na'ang legs par bshad /
byang gter bka' srung yongs rdzogs kyi gtor ma 'grub na bsham par bshad kyang /
dkyus su ma gza' rdor gsum la dbus su sngags srung ma snying gzugs 'khor zur gsum drug dang mdun du dur khrod ma gsum la zur gsum sum gshib /
g.yas su khyab mjug g.yon dkyus mtheb ril brgyad kyis bskor ba /
g.yon du rdor legs gru bzhi gsham dkris steng nor bu mig gsum can /
spyi gtor rtsa gsum gyi g.yas su rgyal por gsang phyi mtheb kyus bskor ba /
g.yon du rol pa rkya bdun btsan bshos zur gsum 'khor drug gam mtheb kyus bskor ba /
rgyab tu gzhi bdag spyi gtor kha skong mtheb kyu gang mang rnams phyag len ltar gyi rtsi dang rgyan spros kyis mdzes par bkod pa'i g.yas su bdud rtsi /
g.yon du rak+ta phabs ldan /
mdun du mchod yon /
zhabs bsil /
zhal bsil te chu gsum sngon du byas pa'i me tog
/bdug spos /
mar me /
dri chab /
zhal zas sogs mchod pa dang rgyan gyi bkod pa ci 'byor bag dro lhun chags su bya /
dbang rkyang lta bur spros pa bsdu na gter srung spyi gtor gcig tsam las ma gza' sogs so sor ma 'byor yang rung /
sngon gtor /
tshogs kyi yo byad /
thod rnga sogs nye bar mkho ba rnams nyer bsdogs su bya'o //
gnyis pa dngos gzhi la /
tshig bdun gsol 'debs lan gsum /
brgyud 'debs zur gsal /
mtha' yas rgyal ba'i ngo bo kun tu bzang //
zhes sogs tshang bar btang /
mdun gyi nam mkhar slob dpon chen po pad+ma 'byung gnas la phyogs dus rtsa gsum rgyal ba'i dkyil 'khor rab 'byams kyis bskor ba mkha' khyab kyi rol mor sad par gyur /
ma hA gu ru sarba sid+d+hi hU~M:
na mo :
skyabs gnas mchog gi sogs las byang yon tan gter mdzod ltar skyabs 'gro
/sems bskyed /
yan lag brgyad pa'i mjug gi
/sarba sid+d+hi hU~M:
yan bya /
tshogs zhing rnams rang la thim par gyur /
rang nyid skad cig gis snang srid zil gnon pad+ma thod phreng rtsal gyi skur gyur /
bgegs gtor la chab bran /
raM yaM khaM gis bsang /
oM AHhU~M gsum gyis brlab /
na maHsarba ta thA ga ta a wa lo ki te /
oM sam+b+ha ra sam+b+ha ra hU~M/
lan gsum gyis bsngo /
bka' bsgo ba ni /
hU~M hrI:
lhun gyis grub pa'i rig pa la :
lha dang 'dre bgegs ming tsam med :
kun tu gsal ba'i ye shes kyi :
'od kyis ma rig mun pa bcom :
bka' ni kun bzang don gyi bka':
log rtog 'khrul pa phyir dengs shig :
hU~M hU~M:
phaT phaT:
sum+b+ha ni sogs brjod /
srung mtshams bcad pa ni /
hU~M hrI:
'khor ba ming tsam med pas na :
mya ngan 'das pas kun tu khyab :
ye shes kun khyab zhing khams su :
'khrul rtog bag chags bsrung mtshams gcod :
badzra rak+Sha rak+Sha :
byin dbab pa ni spos dud rol mo dbyangs dang bcas pas /
hU~M hrI:
gdod nas lhun grub sku gsung thugs :
byin rlabs ye shes rmad po che :
spro bsdu med pa'i ngang nyid las :
lham me lhan ner byin chen phob :
sa ma ya A be sha ya a a A:
phyi nang mchod pa byin gyis brlab pa ni /
hU~M:
'bru gsum 'od kyis sogs nas /
raM yaM khaM:
oM AHhU~M:
lan gsum /
bar las gzhung ltar /
bdud rtsi la /
oM AHhU~M sarba pany+tsa a mr-ita hU~M hrIHThA:
lan bdun /
gtor ma la /
oM ma hA ba liM ta te dzo ba liM ta b+ha la b+ha te gu h+ya sa ma ye swA hA:
lan bdun /
rak+ta la /
oM AHhU~M ma hA rak+ta dz+wa la maN+Da la hU~M:
lan bdun /
nyer mchod rnams /
oM a hA ra a hA ra sarba bid+yA d+ha ra pU dzi te AHhU~M:
oM badzra puSh+pe d+hU pe A lo ke gan+d+he nai wid+yA shab+da sarba pU dza ho :
nang mchod rnams brlab pa ni /
rU pa shab+da gan+d+he rA sa spar+she d+harma pU dza ho :
zhes brlab bo //
de nas bskyed pa'i ting nge 'dzin ni /
oM AHhU~M ma hA gu ru sarba sid+d+hi hU~M:
rnam dag 'od lnga rdo rje'i gzhal yas khang :
zhes sogs nas spyan 'dren gsham gyi /
'gro ba'i don du 'dir bzhugs byin gyis rlobs :
bar las gzhung ltar dang /
bzhugs gsol dang phyag 'tshal /
hU~M:
pho brang yid 'ong sogs nas /
pu ru sha ya ho :
zhes pa'i bar tshogs gtor las blang /
hU~M:
bla ma rig 'dzin mkha' 'gro sogs phyi nang sman raka gtor mchod bstod pa'i bar bya zhing /
bsnyen sgrub kyi bzlas dmigs gsal btab la /
rtsa ba'i bsnyen pa /
badzra gu ru ci nus bzla
/slar yang gsol 'debs kyi tshul du /
oM AHhU~M ma hA gu ru sarba sid+d+hi hU~M:
zhes rig 'dzin spyi 'dzab kyang ji ltar 'os pa bzlas mthar /
las sbyor dmigs pa bcas /
badzra gu ru la /
a ha ri ni sa hU~M:
shAn+tiM:
puSh+TiM:
wA shaM:
mA ra ya sarba karma sid+d+hi hU~M A:
zhes btags pa'ang cung zad bzlas la /
hU~M:
rig 'dzin yongs rdzogs spyan 'dren gshegs :
phyi nang gsang ba'i mchod pa bzhes :
nyams chag 'gal 'khrul thams cad bshags :
sku gsung thugs yon phrin las bstod :
mchog dang thun mong dngos grub stsol :
ma hA pany+tsa ba liM ta rak+ta sarba pU dza khA hi :
zhes stong tshigs mchod bstod bya /
gsol 'debs bsam pa lhun grub gang mang 'don zhing gzhan yang gdung shugs drag pos thugs dam bskul ba'i gsol 'debs ci lcogs bya'o //
de'ang gzhung las /
bsam pa lhun grub gsol 'debs kyi :
tshig dang bla ma'i gsang sngags spel :
zhes pas /
bsam pa lhun gyis 'grub par byin gyis rlobs :
zhes pa'i tshig mtshams rnams su /
badzra gu ru'i dzapa? re sbyor ba yin no //
gsum pa rjes kyi rim pa ni //
gtor ma la chab dang bdud rtsi bran /
raM yaM khaM gis bsregs sbyangs bkru ba dang /
sogs nas /
rtag tu bde zhing dga' bde 'phel bar mdzod :
ces pa'i bar gtor 'bul le'u ltar bya /
de mtshams spro na byang lugs bka' srung bsdus mchod zur gsal /
hU~M/
sangs rgyas rdo rje 'chang chen sogs dang /
sku lnga'i gtor 'bul /
hU~M/
dgra bgegs log 'dren tshar gcod sogs dang /
tsi dmar la /
kye :
phyogs phyogs de ni sogs brjod cing /
bsdu na gter bdag spyi gtor tsam dang gzhi bdag dkar gtor btang /
de nas tshogs kyi yo byad bran la /
byin brlab ni /
hU~M hrI:
ka dag rig pa kun tu bzang :
lhun grub bde chen 'od lnga yis :
rtog 'dzin tshogs kyi yo byad rnams :
ye shes 'od lngar byin gyis brlabs :
oM u tsuSh+ma be ta li sarba dra byam sho d+ha ni hU~M phaT:
raM yaM khaM:
oM AHhU~M swA hA:
lan gsum /
tshogs la spyan 'dren pa ni /
hU~M:
bla ma rig 'dzin mkha' 'gro ma :
sogs tshogs gtor yon tan gter mdzod ltar la /
na mo pu ru sha ya hoH
zhes pa'i mtshams su tshogs phud rim pa bzhir bcad pa'i gnyis pa dkyil 'khor du phul la sman raka bran te /
hU~M:
stong gsum rnam dag sogs nas /
sarba bi shud+d+he swA hA:'i bar brjod /
tshogs phud gsum pa phul /
sman raka bran la dam bdar yon tan gter mdzod las /
hU~M:
rig 'dzin bla ma rnam bzhi sogs nas yig brgya'i bar brjod /
tshogs phud dang po nam mkhar mchod la /
rdo rje gling pa'i gter byon lta bu rtsa gsum spyi skong gang 'os shig gtang /
de nas tshogs la rol pa ni /
las kyi rdo rjes /
kye :
gzigs shig mdzes ldan dam pa'i chos :
'di la the tshom bya mi rung :
bram ze gdol pa khyi dang phag :
rang bzhin gcig pa nyid du rol :
a ho ma hA su khaM:
zhes 'bul lo //
tshogs pas lan du /
bde bar gshegs pa chos kyi mchog :
'dod chags dri ma med pa yis :
gzung 'dzin dri ma rnam par bral :
de bzhin nyid la bdag phyag 'tshal :
a la la ho :
zhes gtsang sme med par nang gi sbyin sreg tshul du rol /
tshogs bsngo ni /
ho :
tshogs gnyis bsags pa'i dge tshogs kyis :
sgyu ma rmi lam ji bzhin du :
rang gzhan tshogs gnyis rab rdzogs nas :
sku dang ye shes rgyas par shog :
gong du bshams pa'i tshogs bzhi pa dang /
mched lcam rnams kyi tshogs lhag bsdus pa bcas gtsang ba tsog gnyis char chab kyis bran la /
raM yaM khaM/
brjod rjes bsres la sman raka bran te /
oM AHhU~M sarba pany+tsa a mr-ita hU~M:
hU~M:
ye shes rol pa'i lha tshogs rnams dang ni :
las la grub pa mkha' 'gro dbang phyug rigs :
ma bdun sring bzhi 'dir gshegs mchod pa bzhes :
'bar ma dang ni spor ma pho nya'i tshogs :
lha srin sde brgyad bka' yi srung mar bcas :
ma lus 'dir gshegs zag med bdud rtsi la :
rngams shing dgyes pa'i tshul gyis rol du gsol :
ma ma shA trUM a mu kaM khraM:
yak+sha badzra bi dza ya kha kha khA hi khA hi :
rig 'dzin mkha' 'gro yongs kyi thugs dam bskul ba ni /
hU~M hU~M:
ma g.yel ma g.yel bla ma rig 'dzin mkha' 'gro'i tshogs :
zhes sogs dam bdar ltar /
rbod zor b+h+yo b+h+yo :
zhes pa'i bar btang de nas bka' nan sgrog pa'i chad mdo gtong ba ni /
bka' srung gtor ma las kyi rdo rjes slob dpon mdun du btegs /
sman raka bran la /
hU~M:
sngon gyi bskal pa'i dang po la :
sogs nas /
sa ma ya dam las ma 'da' zhig :
ces pa'i bar brjod la 'bru tshom dor /
thog khar zhal nang bstan du phul /
brtan ma skyong ba ni /
gtor snod chang gis bshal la dkyil 'khor nas tshogs kyi pham phab blug
/bdud rtsi bran cing /
'thor nas zhus te /
hU~M b+h+yo :
rten 'brel bcu gnyis ma mo brtan ma'i tshogs :
nag mo dmar mo dkar mo 'bum phrag rnams :
gtor ma 'di bzhes rnal 'byor bdag nyid kyis :
ji ltar bcol ba'i las la 'bras bu stsol :
ma mA kha khA la lA le lai ta tA te tai sring 'gro ma pany+tsa ba liM ta rak+ta kha kha khA hi khA hi :
bshal chu nam mkha' mthong ba'i sar 'thor ro //
dngos grub blang ba ni /
hU~M:
bde mchog bde chen nam mkha'i dkyil yangs nas :
rgyal ba'i dkyil 'khor sras bcas thugs dam can :
badzra gu ru pad+ma thod phreng gi :
sku gsung thugs dang mnyam sbyor dngos grub mchog :
phrin las rnam bzhi lhun gyis grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
oM AHhU~M badzra gu ru de wa DA ki nI kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrIHa la la ho :
zhes gtor ma gnas bzhir gtugs la dbang bzhi blang /
gtor ma'i lha rang la thim par mos /
cung zad dngos grub kyi tshul du rol lo //
yi ge brgya pas lhag chad skong ba ni /
oM badzra gu ru sarba sa ma ya sogs dang /
oM sa ma ya :
AHsa ma ya :
hU~M sa ma ya :
badzra sa ma ya :
tshe rabs 'khor ba thog med nas bsags pa'i sdig sgrib nyes ltung dri ma'i tshogs spyi dang /
khyad par du yang gsang sngags zab mo'i cho ga la lhag chad dam tshig nyams chag zhig ral du gyur pa thams cad byang zhing dag par mdzad du gsol :
bzod par gsol ba ni /
ma 'byor pa dang nyams pa sogs spyi 'gre'am byang lugs gsung rgyun ltar brjod /
rten yod na /
'dir ni gzugs dang lhan cig tu //
'gro ba'i don du bzhugs nas kyang //
nad med tshe dang dbang phyug sogs //
mchog rnams legs par bstsal du gsol /
oM su pra tiSh+Tha badzra ya swA hA/
zhes me tog 'thor zhing brtan par bzhugs /
rtag mtha' sbyong ba ni /
rang rig thig le gcig tu gdal ba la :
spro dang bsdu bar bya ba mi dmigs kyang :
ma rtogs 'khrul pa'i blo rtog sbyang ba'i phyir :
thams cad thig le chen por bsdu bar bya :
badzra mu :
chad mtha' bsal ba ni /
hU~M:
rtag tu mi 'gyur thig le snying por zlum :
bskyed dang rdzogs pa'i mtha' gnyis bral ba la :
chad pa'i stong nyid med pa las grol phyir :
slar yang rig 'dzin bla ma'i sku ru shar :
hU~M AH
bsngo ba ni /
na mo :
bdag gis khams gsum 'khor ba'i sems can gyi :
dge spyad bskul btab ting 'dzin sems bskyed dang :
gzhan don dge tshogs rjes su yi rang zhing :
dus gsum tshogs gnyis bsags dang gsag 'gyur kun :
'gro ba'i don phyir byang chub phyir bsngo 'o :
kun bzang yangs pa'i klong du sangs rgyas shog :
smon lam ni /
e ma ho :
bdag dang sems can thams cad kyi :
dus gsum bsags pa'i dge ba yis :
mnyam med bla ma myur 'grub nas :
o rgyan gnas su phyin par shog :
bkra shis ni /
e ma ho :
kun bzang bde chen snang mtha' yas :
thig le zang thal lu gu rgyud :
dbyings rig zung 'jug thod phreng rtsal :
ye sangs rgyas pa'i bkra shis shog :
gzung 'dzin bral ba'i zhing khams sa :
lnga phung zad pa'i 'od po che :
chos dang ye shes ming 'dogs bral :
kun tu bzang po'i bkra shis shog :
rten 'brel chos kun ma 'gag pa :
byas dang byed pa chos sku'i rtsal :
'khor ba ming du zad pa yi :
rtogs pa'i gding thob bkra shis shog :
ces dang /
rig 'dzin 'dus pa bla ma'i bkra shis shog :
che mchog 'dus pa yi dam bkra shis shog :
dam can 'dus pa mkha' 'gro'i bkra shis shog :
dbyer med zung 'jug bde chen bkra shis shog :
ces sogs ji ltar rigs pa'i bkra shis kyi tshigs su bcad pas mtha' rgyas su bya'o //
gsol 'debs dpyid kyi dga' tshal ltar rgyas kyang //
sgrub thabs nyams bzhes mdzad pa phyogs 'dir dkon //
'di 'dod 'ga' yang khyi mthong rdo rdeg tshul //
yig cha bzang po gang zag grags pas bslad //
des na skal mnyam la phan phyir //
'di byas dge bas yang srid kun //
o rgyan gu rus rjes bzung ste //
gsang gsum rnam thar kun 'grub shog
/ces pa 'di ni paN chen sku mched kyi gter gzhung kho na las ma tshang kha skong du bsdebs pa'i tshul rig 'dzin chen po pad+ma phrin las kyi phyag bzhes ji lta bar rang bzo'i nongs pas ma gos par /
bde ba chen po pad+ma dbang chen gyi 'bangs su gyur pa'i rig 'dzin gzugs brnyan pad+ma gar gyi dbang phyug rtsal gyis dpal spungs yang dben kun bzang bde chen 'od gsal gling du bgyis pa dge legs 'phel //

//
