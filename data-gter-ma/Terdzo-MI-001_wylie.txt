@#//
thugs rje chen po'i sgo nas mig gi gsal byed nyang ston grub pa'i gter ma bzhugs //
thugs rje chen po'i spyan 'byed lo rgyus ni /
dge ba'i bshes gnyen nyang ston sgrub pa pos lho brag mkhar chu'i gter nas bton /
des khong rang gi spyan gsal bar byas /
de nas dge ba'i bshes gnyen ding ma pa'i spyan nyang stod du gsal bar byas pas zab par shes so //
ser sna ma byed rgya cher spel gsungs so //
'di'i sgom thabs dngos gzhi ni /
rang thugs rje chen po zhal gcig phyag bzhi pa /
pad+ma dang zla ba'i gdan la bzhugs pa /
phyag bzhi'i dang po gnyis sngags chu spyan la byugs pa'i phyag rgya byas pa can /
g.yas 'og ma na dngul gyi bum pa bdud rtsis gang ba bsnams pa g.yon 'og ma me long bsnams pa /
rin po che'i rgyan gyis brgyan par bsgom /
sngags 'di mi tshig gis bar ma chod par stong bzla'o //
lag pa g.yon pa'i srin lag gi rtsa bar sngags 'di nyi shu rtsa gcig zas ma zos pa'i gong du btab la /
lag pa g.yas pa'i srin lag gis sngags chu mig g.yon la byug
/sngags ni 'di'o //
tad+ya thA/
A+o~M hu ya hu ya /
hu du hu du /
ki li ki li /
tsak+ShuHmai tri shA tru na ye swA hA/
zab rgya rgya /
'di'i sku nyams tshul la bzhengs dang bzhugs pa gnyis 'dug pas brtag par rigs shing /
yang na sgrub pa dang las sbyor gyi dus su blta'o ///
/
!
bla ma mchog la gus pas 'dud //
sangs rgyas chos tshogs lan gsum bya /
de nas stong par sbyang /
de'i ngang las pad zla'i steng du yi ge hrIHyig dkar po las 'od zer 'phros /
'phags pa mchod /
sems can gyi don byas /
de yongs su gyur pa las rang nyid spyan ras gzigs dbang phyug zhal gcig phyag bzhi pa /
rtsa ba'i phyag gnyis mig 'byed sngags chus mig la byug pa'i phyag rgya bcas pa /
g.yas 'og mas dngul dkar gyi bum pa bdud rtsis gang ba dang /
g.yon 'og mas dngul dkar gyi me long rab 'byams zhing khams gsal bar sku khrus gsol ba /
zhabs gnyis 'gro ba'i don la mngon par bzhengs pa'i sku la rin po che la sogs pa'i rgyan du mas spras pa /
dar dkar gyi stod g.yogs dang /
pany+tsa li kA'i sham thabs can /
ri dwags kr-iSh+Na sA ra'i pags pas nu ma g.yon pa bkab pa /
rigs kyi bdag po snang ba mtha' yas kyi rigs bdag dang bcas pa'i thugs kar sa bon gyi mthar sngags phreng gis bskor ba las /
'od zer sngags nus phyag rgya'i rtse la spros pa las /
rlung mkhris bad kan 'dus pa'i nad la sogs /
phyi nang bar 'grib /
sngo rib rtsa drwa mdzer ling thog
/skam rlon tshag pa /
pags tshad mdzer lhog la sogs mig skyon mig nad thams cad sel ba'i nus stobs dang ldan par bsam /
de nas sngags bzla ba ni /
tad+ya thA/
A+o~M hu ya hu ya /
hu du hu du /
ki li ki li tsak+ShuHmai tri shA tru na ye swA hA/
de nas /
kun mkhyen ye shes spyan ldan skyon bral sogs dang /
de nas /
skyon gyis ma gos sogs brjod /
'di yan chad dpe tshan 'di dang po'i gter byon dngos de yin pa 'dra /
'di la yang rgyas bsdus gnyis snang yang 'og ma'i 'di zhal shes lag len yin pa 'dra ///
/
@#//
thugs rje chen po'i sgo nas mig 'byed pa'i gdams pa nyang gi gter ma de nyid kyi gsal byed skabs don gsum pa bzhugs /
gu ru pad+ma sid+d+hi hU~M hrIH
thugs rje chen pos rtag par 'gro kun la //
gzigs mdzad yi dam lha la gus btud nas //
de yi sgo nas mthong byed chu bur mig
/rgyal ba'i spyan ltar gsal bar byed pa'i thabs //
sngags la brten pa'i man ngag zab mo 'di //
dang po gang nas byung ba'i lo rgyus ni //
dge ba'i bshes gnyen nyang ston sgrub pa po //
zhes pa mnga' bdag chen po nyang ral pa //
mtshan dngos nyi ma'i 'od zer grags pa des //
gnas ni lho brag mkhar chu'i gter nas bton //
de nas khong rang dag gis nyams su bzhes //
spyan nad byung gyur ma lus bsal bar byas //
de nas dge ba'i bshes gnyen ding ma pa'i //
spyan gnyis 'grib par gyur la nyang stod du //
gdams pa bka' gtad bskur nas gsal bar byas //
bsnyen pas sngags 'byed byin rlabs che bar grags //
zab par shes so ser sna ma byed par //
gdul bya rnams la rgya cher spel ces gsungs //
de lta'i gdams pa shog dril nyang chen sras //
'gro ba'i mgon pos smra bo lcog po ru //
ri bskor mdzad tshe gter shog phyag tu babs //
nyams bzhes spyan gnyis gsal bar sku tshe bsgril //
de lta ba nyid ji bzhin gter shog bu //
grang so sngags 'chang shAkya bzang po yis //
lho brag gnas chen gtam shul ri bo la //
bskor ba'i lam khar rlung gis khyer ba ltar //
gdams pa'i yi ge 'khrul med sku mdun rnyed //
gong gi gdams pa sgo gnyis rim brgyud du //
gsan par ma ltos khyad par bka' babs bzhed //
sku tshe mthar phyin nyid du spyan yang gsal //
de la zab gter gsum ka'i bka' babs rje //
mnga' ris rig 'dzin chen po legs ldan zhabs //
sku tshe brgya phrag nyid du 'gro ba'i don //
lhur mdzad nyin mtshan chos kyi sbyin par brtson //
bgres rgud mi mnga' ye shes spyan ldan des //
dgyes bzhin bdag la gnang ba da lta'i bar //
rgya dbus byang gtsang kun du 'gro don byas //
da ni rang yang nyams su len bde zhing //
rjes 'jug yongs la phan phyir rgyas par bkrol //
dang po yig rnying ma nyams rtsa bar byas /
!
gnyis pa 'di yi sgom thabs dngos gzhi ni /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/de skad skyabs sems sgom pa lan gsum bya /
swa b+hA ba yi sngags kyis stong par sbyang /
stong pa'i ngang las rang rig hrIHdkar po //
skad cig yongs gyur thugs rje chen po nyid //
shel gyi ri bo ltar gsal rnam dag sku
/zhal gcig zla rgyas zhi 'dzum phyag bzhi pa //
dri med pad+ma dang ni zla ba'i dal //
gdan la zhabs zung mnyam pa'i stabs bzhengs pa //
phyag bzhi'i dang po gnyis ni mig 'byed kyi //
sngags chu spyan la byug pa'i phyag rgya can //
thugs kar bcas shing g.yas kyi 'og ma yis //
dngul gyi bum pa bdud rtsi'i chus gang ba //
bsnams pas sdig sgrib dri ma kun 'khrud pa //
g.yon gyi 'og mas me long bsnams pa la //
rab 'byams zhing khams gsal bar sku khrus gsol //
sna tshogs rin po che yi rgyan gyis brgyan //
dar gyi sham thabs na bzas nyer bklubs pa //
ri dwags lpags pas nu ma g.yon pa bkab //
gsung mchog snang ba mtha' yas dbu la brgyan //
dam tshig ye shes dbyer med nyid du gyur //
ngag 'don bzhin du sgom lugs lag len bstan //
lo rgyus yid ches phan yon spro ba bskyed //
sngon 'gro dge ba'i las 'bad yar ngo la //
dben par mtshams bcad grib 'dzem dkar gsum brten //
tho rangs nas brtsam sngags 'di mi tshig gis //
bar ma chod par stong bzlas dmigs pa ni //
sngags nus phyag rgya'i rtse las 'od zer 'phros //
g.yas 'og bum pa'i bdud rtsi'i chu rgyun gyis //
g.yon pa'i me long ngos su khrus gsol bar //
byed pa ji bzhin rang gzhan mkha' mnyam pa'i //
sems can kun gyi bag chags las sdig sgrib //
nad gdon grib las gyur pa'i sgrib byed kun //
rlung gis sprin gtor dri ma 'khrud pa ltar //
rnam gsal dag dran brtan bya bsnyen sgrub ste //
lag pa g.yas dang g.yon pa'i srin lag gi
/rtsa bar sngags 'di nyi shu rtsa gcig ni //
zas ma zos pa'i gong la bzlas byas pas //
g.yon pa'i srin lag dag gi rtse mo yis //
g.yas pa'i sngags chu mnye zhing rtse mo gtang //
mig g.yon phug nas phyir la byug cing phyi //
de bzhin g.yon pas g.yas la byug cing phyi //
rab rib grib sogs nad gdon kun phyis nas //
mig gnyis rnam dag spyan sgo phye bar bsam //
phyogs la gsal 'grib khyad par yod pa na //
'grib phyogs sngags btab phye tshul sngon la bya //
de ltar las sbyor rgyun du 'bad byas te //
sngags ni 'di ltar gces pa'i yig 'bru'i them /
tad+ya thA A+o~M hu ya hu ya brgyad //
hu du hu du ki li ki li brgyad //
tsak+ShuHmai tri shA tru na ye brgyad //
brgyad tshan gsum mthar swA hA dang bcas pa'i //
brgyad tshan dang po'i gsum dang bzhi pa dang //
de bzhin gsum pa'i lnga pa mthar swA hA//
yig 'bru lnga la 'a btags gzhan thung ngu //
nyi shu rtsa drug 'khrul med zab mo 'o //
tho rengs nam langs gong bzlas nyin dang mtshan //
rang rang rgyun gyi rnal 'byor dkyus la 'jug
/ched du bsngags pa'i bsgrub bya dag yin na //
skabs der yang ni ma Ni'i dzapa? nyid la //
gtsor bton bya 'o zab phyir bsnyen sgrub ni //
dus kyi bsnyen pa zhag bdun nyi shu gcig
/grangs bsnyen gong du nyams len skabs bshad bzhin //
mtshan ma'i nges pa nyi shar sgron me sbar //
sgo phyes g.yogs bsal mig ldan sbyin mthong thos //
rab yin khrus byas gyen 'dzegs mtho yangs bgrod //
dri can mdog nag zhwa gos l+h+wam phud 'bring //
mun khung 'dam rdzab kha char bu yug bying //
grib sel sgrib sbyong rim gro spang dag 'bad //
phan stobs dge dang mi dge brda dang rtags //
mtshan ma dngos nyams rmi lam nges par 'byung //
gang shar rten 'brel legs pa'i thabs su bsgyur //
!
gsum pa 'di la 'bad dgos phan yon ni //
dbang po'i dwangs ma mig las gces pa gzhan //
ci zhig de phyir nad med gzhon nu nas //
bsnyen sgrub sngon song mig skyon 'byung mi 'gyur //
pha ma la sogs 'grib rigs sri las thar //
mig nad 'gos pa'i rims dang 'tshe ba skyob //
phyi nang bar 'grib ling thog rtsa khrag srin //
tshag pa skam rlon rdzi ma'i nad gang la'ang //
sman rdzas dpyad dang mtshungs pa'i phan pa ster //
rtsa shed che zhing gsal snang nyams su myong //
gso dpyad gzhung las spang bya'i gnad bshad pa //
'byed dus ma sleb yol sogs 'ga' zhig la'ang //
gdams pa 'di yi zab khyad ston pa ste //
de phyir gnas skabs chu bur mig gsal bas //
chos nyid mngon sum ngo mtshar ltad mo blta //
mthar thug ye shes spyan ldan thob phyir du //
lo rgyus nyams len phan yon don gsum du //
gsal bar sdeb po sngags 'chang rig pa 'dzin //
shrI bkra shis stobs rgyal dbang po'i sdes //
bzhi bcu rtsa bdun lon tshe 'byang gi yul //
pad+ma'i lcog sgar gnas su sbyar bkod 'dis //
ji snyed 'gro la phan don byed gyur cig
/mang+ga laM//
!
'di'i brgyud pa'i gsol 'debs ni /
snang ba mtha' yas thugs rje chen po dang //
pad+ma 'byung gnas nyang chen sgrub pa por //
gsol ba 'debs so gsal byed dngos grub stsol //
'gro ba'i mgon po shAkya bzang po dang //
rig 'dzin legs ldan chos rgyal dbang po'i sder //
gsol ba 'debs so gsal byed dngos grub stsol //
'di yan chos rgyal dbang po'i sde'i gsung /
de'i kha skong du /
rigs kun khyab bdag ngag gi dbang po dang //
mkhas btsun grub brnyes bkra shis rnam rgyal mtshan //
gsol ba 'debs so gsal byed dngos grub stsol //
rdo rje 'chang dngos dkon mchog dpal 'byor zhabs //
rig 'dzin grub pa'i gtsug rgyan pad+ma'i mtshan //
gsol ba 'debs so gsal byed dngos grub stsol //
bstan pa'i gsal byed blo bzang don grub zhabs //
gdams pa'i bka' babs rtsa ba'i bla ma la //
gsol ba 'debs so gsal byed dngos grub stsol //
ces pa 'di'ang bdag rig pa 'dzin pa bkra shis rnam rgyal gyis /
mig la phan phyir gdams pa 'di'i bsnyen mtshams zhag bdun byas te grol ba'i dga' ston du /
gdams pa'i dpe 'di lcags 'brug rang lo nga gsum hor zla bdun pa'i nyer lnga la grub pa'i bsti gnas o rgyan gling du bris pa'i dge bas ma gyur sems can thams cad ye shes kyi spyan rnam par dag pa thob par gyur cig
/sarba mang+ga laM///
/
kun mkhyen ye shes spyan ldan skyon bral yang //
gus pas 'phags pa'i spyan ni dbye bgyis pas //
nam mkha'i mthar gtugs gyur pa'i sems can rnams //
sangs rgyas ye shes spyan ni thob par shog
/oM tsak+ShuHtsak+ShuHsa man+ta tsak+Shur bi sho d+ha ni swA hA/
