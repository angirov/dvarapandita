@#//
'chi med 'phags ma'i snying thig gi sbyin sreg cho ga ye shes rab tu rgyas pa zhes bya ba bzhugs so //
bde chen ye shes gzi brjid kyis //
dus kyi mun pa'i 'jigs bcom nas //
tshe dbang snang ba rgyas mdzad mar //
btud nas sreg blug cho ga bshad //
yang zab dgongs pa'i gter bcud 'chi med 'phags ma'i snying thig dang 'brel bar sreg blug ji ltar bya ba'i tshul la gnyis /
rgyas pa'i las sgrub pa'i sbyin sreg dang /
de nyid kha skong la zhi ba'i sbyin sreg tu sgyur ba'i tshul lo //
dang po ni /
yongs rdzogs 'chi med snying thig las /
tshe bsod shes rab ye shes kun :
myur du rgyas par bya ba'i phyir :
bkra shis sa la thab bcas la :
'bras bu can gyi dri bzang shing :
gru bzhir brtsigs la yam shing dang :
mar khu zho zan 'bru sman dang :
khyad par dUrba ma nyams pa :
bur sbrang zho yis legs par bran :
zhes gsungs pa ltar tshe spel pa sogs rgyas pa'i las gtso bor sgrub pa'i skabs su /
sbyor ba bkra shis pa'i sa la stegs bu gru bzhi pa byas pa'i dbus su sor bzhi pa'i zlum skor la rin chen 'bar ba /
de rgyab zlum skor la pad+ma 'dab bzhi /
de rgyab sor bzhi re yod pa'i kha khyer dang mu ran gru bzhir bcad pa la nor bu'i phreng ba dang /
phyi rol zur bzhir nor bu 'bar ba re res brgyan pa thams cad kyang gzhi ser po la bcad dkar po'am dmar ser lta bus bris pa'i steng du /
bzang shing 'bras bu can gru bzhir brtsegs pa'i nang du me tshang bzhag
/de dang kha sprod du sgrub pa po'i stan /
bar du me yol dang cog stegs bkod pa'i steng du rdor dril /
bsang chu /
dgang blug kha sbyar sogs bzhag
/gdan gyi g.yas g.yon du stegs bu khebs ser pos bkab pa re re bkod pa'i g.yas phyogs su bsreg rdzas mar khu /
'bras bu can gyi yam shing sor bcu drug pa rtse mor dri bzang dang mar khus nyugs pa /
zho zan 'bru sna sman sna dar zab rnams bsres pa'i rdzas spungs /
khyad par gyi rdzas dUrba ma nyams pa bur sbrang zho yis byugs pa sngags grangs ji tsam bya ba la 'dang nges bcas /
me lha la nyung tsam dang /
bsreg lha la mang ba bcas tsho gnyis su bkod /
g.yon phyogs su 'bul gtor gru bzhi ldir ba pad 'dab can ser po /
sman rag
/chu gnyis nyer spyod phreng tshar bcas mchod rdzas rnams kyang kha dog ser por bkod /
dpal 'bar rlung g.yab sogs kyang 'du bya /
sgrub pa po gos ser po rin po che'i rgyan dang ldan pas snga dro'i dus kha byang du phyogs /
dga' ba'i bsam pa dang bzang po'i 'dug stangs kyis 'khod /
bdag bskyed bzlas pa dang bcas pa sngon du song nas /
bsang chu las bum tshul bzhin du bsgrub pa'am /
oM hrIHpad+mAn+ta kr-ita sarba big+h+nAn ha na ha na hU~M phaT:
ces ci rigs bzlas pas /
rdo rje'i sngags kyi rang bzhin du brlab /
lag g.yas rdo rje gsor zhing snying gar bzung la /
oM ma hA badzra hU~M/
g.yon dril bu 'khrol zhing dkur brten la /
oM badzra g+hAn+De AH
snying gar 'khyud rgyas /
oM sarba ta thA ga ta a nu rA gA Na badzra swa b+hA wa At+ma ko\u0f85 haM/
zhes dam tshig gsum gzung /
mchod bsreg gi rdzas rnams la bsang chu 'thor zhing las sngags kyis bsang /
swa b+hA was sbyang /
stong pa'i ngang las b+h+rU~M ser po //
yongs gyur rin chen snod mchog tu //
mchod dang bsreg rdzas mkha' khyab sprin //
lha tshogs dgyes skong nus ldan gyur //
oM AHhU~M gis brlab /
oM tA re sogs mthar /
badzra dz+nyA na dz+wa la raM gyis me sbar zhing bsang sbyang /
dbyings kyi zhing la lhun grub pa'i :
me thab ye shes 'od 'bar dbus :
me lha ser po rin chen 'dzin :
rgyas pa'i byin chags dpal ber bzhugs :
dam ye gnyis su med pa yis :
dgang blug 'bru gsum bdud rtsi'i bcud :
raM gyi ljags dang ldan pas gsol :
rgyas pa'i las kun mdzad par gyur :
ces brjod cing bsam la /
oM AHhU~M ag+ni rA dza A yur+dz+nyA na puN+ye pra dz+nyA puSh+TiM ku ru swA hA:
zhes pa kho nas mar khu /
yam shing /
zho zan 'bru sman dar zab bsres pa rnams nyer gcig tsam dang /
khyad par gyi rdzas dUrba brgya rtsa brgyad 'bul /
yungs dkar thab tu 'thor zhing /
drang srong chen pos ye shes mer //
byin rlobs bsreg bya'i rdzas rnams kun //
lha yi zhal du stob par mdzod //
ces gsol dgyes pas zhal bzhes nas //
me lha 'bar ba'i rnam par gyur /

/'od zer rab tu 'khyil ba'i dbus //
rin chen dpal be'i gzhal yas su :
sna tshogs pad+ma 'dab bzhi'i dbus :
'chi med yid bzhin 'khor lo ni :
rab dkar zhal gcig phyag gnyis ma :
phyag g.yas mchog sbyin g.yon pa ni :
dkon mchog gsum mtshon skyabs sbyin rgyas :
ut+pa lar gnas tshe bum bsnams :
zhi 'dzum ye shes spyan bdun ldan :
dar dang rin chen rgyan gyis mdzes :
zhabs gnyis rdo rje'i skyil krung gis :
pad+ma zla ba'i gdan la bzhugs :
rang 'od thabs mchog gar gyi dbang :
pad+ma tshe bum bsnams pas 'khril :
thugs kar pad zla'i gdan gyi steng :
ye shes sems dpa' tshe dpag med //
dkar gsal mnyam gzhag tshe bum 'dzin //
gtsug tor nor bu'i 'od phung las //
rnam rgyal dkar mo lcags kyu dang //
tshe bum thogs pa'i sprin phung 'phro //
'dab bzhir zla ba'i gdan gyi steng :
shar du rdo rje sgrol ma mthing :
mchog sbyin ut+pal rdo rje bsnams :
lho ru rin chen sgrol ma ser :
mchog sbyin ut+pal rin chen bsnams :
nub tu pad+ma'i sgrol ma dmar :
mchog spyin ut+pal lcags kyu bsnams :
byang du las kyi sgrol ma nag :
mchog sbyin ut+pal ral gri bsnams :
thams cad dar dang rin chen brgyan :
zhi rgyas dbang drag nyams dang ldan :
zhabs zung phyed skyil pad zlar bzhugs :
de yi phyi rol phyogs bzhi ru :
pad+ma nyi zla'i gdan gyi steng :
rdo rje lcags kyu zhags pa dang :
lcags sgrog dril bu'i sgrol ma ni :
dkar ser dmar ljang zhi khro'i nyams :
rang rtags phyag mtshan ut+pal bsnams :
brkyang bskum gar gyis bdud bzhi brdzis :
dar dang rat+na'i rgyan gyis mdzes :
bar mtshams rtsa gsum chos srung tshogs :
dbyings las ye shes rang shar ba'i :
sgyu 'phrul drwa ba chen po'i tshul :
nyi ma dang ni 'od zer bzhin :
so so'i rigs kyi tshom bur bcas :
snang srid gzhir bzhengs chen po'i lha :
ma bskyed ye rdzogs tshul du gsal :
kun kyang spyi mgrin thugs ka ru :
rdo rje gsum gyi yi ges mtshan :
de las 'phros pa'i 'od zer gyis :
ye shes sems dpa' spyan drangs gyur :
ces gsal gdab spyan 'dren nas bstod pa'i bar las rim rgyas bsdus ci rigs bya /
dgang blug thogs la /
rin chen dpal be'i gzhal yas su :
tshe yi lha tshogs gsal ba yis :
bsreg blug bdud rtsi'i rgyun thams cad :
rin chen ljags kyis gsol ba las :
dgyes shing lte ba'i 'od zer gyis :
'khor 'das tshe bcud kun bsdus nas :
bdag gi lus ngag yid la thim :
tshe bsod ye shes rab rgyas te :
rdo rje'i sku ru 'grub par gyur :
ces brjod cing bsam la /
oM tA re tut+tA re tu re hrIHb+h+rU~M badzra dz+nyA na A yu She swA hA:
kho nas mar khu /
yam shing /
spom rdzas rnams brgya rtsa sogs dang /
khyad par gyi rdzas dUrba stong phrag sogs ci nus phul /
bsdu na gter gzhung dngos bstan ltar /
rin chen dpal be'i gzhal yas su :
tshe yi lha tshogs sogs sbrel ba las bskyed chog rgyas pa dang spyan 'dren sogs ma grub kyang rung /
gang ltar yang rdzas rdzogs pa na /
gtang rag gi mchod bstod /
nongs bshags /
'chi med 'phags ma'i dkyil 'khor pas //
bdag dang mtha' yas sems can gyi //
dus min 'chi ba'i 'jigs pa zhi //
tshe dpal ye shes rgyas mdzad gsol /

/thab kyi dkyil 'khor rang la thim //
'chi med rdo rje'i srog grub gyur //
ces brjod cing bsam /
bsngo smon bsdu ldang bkra shis rnams phrin las ltar mthar dbyung ngo //
'di ni sreg rkyang gi lugs su bshad pa yin la /
sgrub mchod dang 'brel na phrin las bzlas pa /
srung ma'i gtor 'bul /
tshogs mchod kyi bar du song nas tshogs la rol pa'i skabs der sbyin sreg la 'jug ste /
de'ang bsang chu sgrub pa nas brtsam me lha mchod pa yan sngar ltar btang nas /
me lha 'bar ba'i rnam par gyur //
ces pa'i mtshams 'dir tshom bu spyan 'dren dgos pas /
rang gi thugs ka'i 'od zer gyis :
ye shes sems dpa' spyan drangs gyur :
ces dang /
hrI:
so sor kun tu rtog pa sogs las byang gi spyan 'dren brjod cing rol mo bya ba'i skabs las rdor gyis tshom bu phyag len ltar spyan drang /
bzhugs gsol sngags dang bcas brjod la gsal gdab pa ni /
'od zer rab tu 'khyil ba'i dbus //
sogs nas /
ma bskyed ye rdzogs tshul du gsal :
zhes brjod /
las byang gi phyag nas bstod pa'i bar dang /
dgang blug 'bul ba nas /
rjes chog phrin las gsol ba'i bar song nas /
oM/
khyed kyis sems can don kun mdzad //
rjes su mthun pa'i dngos grub stsol //
dkyil 'khor gnas su gshegs nas kyang //
slar yang 'byon par mdzad du gsol //
badzra mu /
zhes brjod la tshom bu slar spyan drang /
bsngo smon dang shis brjod bya /
nang du tshogs la rol cing lhag ma gtong ba phyin chad mthar dbyung ngo /
!
/gnyis pa bsnyen pa'i kha skong sogs zhi ba'i sbyin sreg dgos pa'i skabs de nyid kha bsgyur ba'i tshul ni /
me thab gzhi dkar po la ser po lta bus bcad pa'i gdan kha khyer mu ran bcas zlum por bskor ba'i dbus su rdo rje /
mu ran la rdor phreng /
phyi rol zur bzhi rdo rjes brgyan pa bris pa'i steng du bal bu sogs 'o ma can gyi shing zlum por brtsig
/stegs bu khebs dkar pos bkab pa'i g.yas phyogs su bsreg rdzas mar khu /
yam shing sor bcu gnyis pa rtse 'o ma dang mar khus nyugs pa /
yungs dkar gro ku sha sman sna zhi rdzas gang 'byor bsres pa'i rdzas spung dang /
khyad par gyi rdzas til mang du bsags /
g.yon du mchod rdzas /
gtor ma zlum gtor dkar po pad 'dab can /
thams cad dkar pos mdog bsgyur /
gzhan sngar ltar la /
sgrub pa po gos dkar po dung shel sogs rgyan dkar po dang ldan pas tho rangs sam snga dro'i dus su kha shar du phyogs /
zhi ba'i bsam pa dang rdo rje skyil krung gis 'khod /
cho ga rgyas sreg ltar la /
b+h+rU~M dkar po zhes dang /
me lha dkar po rdo rje 'dzin :
zhi 'dzum nyams ldan zla bar bzhugs :
zhes dang /
zhi ba'i las kun mdzad par gyur :
ces bsgyur /
sngags kyang /
oM AHhU~M ag+ni rA dza sarba pA paM karma A ba ra Na shAn+tiM ku ru swA hA:
zhes dang /
rdzas til la grangs gzung /
dkyil 'khor lha bskyed dang dgang blug skabs /
rin chen dpal be'i la /
zla ba chu shel gzhal yas su :
zhes dang /
rin chen ljags sogs la /
rdo rje'i ljags kyis gsol ba las :
dgyes shing thugs ka'i 'od zer gyis :
rgyal ba'i byin rlabs kun bsdus nas :
bdag gi lus ngag yid la thim :
sdig sgrib nyams chag kun byang ste :
ye shes sku ru 'grub par gyur :
ces dang /
sngags sham yang yig bcu la me lha'i skabs ltar sbyar /
'dod gsol /
'chi med 'phags ma'i dkyil 'khor pas //
bdag dang mtha' yas sems can gyi //
sdig sgrib nyams chag bar chad zhi //
tshe dpal ye shes rgyas mdzad gsol //
ces bsgyur /
gzhan thams cad rgyas pa ltar byas pas 'grub bo //
'dis kyang 'gal rkyen nyes pa'i mun tshogs zhi //
tshe dbang ye shes snang ba rab tu rgyas //
'phags ma dgyes pa'i gsang gsum byin rlabs kyis //
sgo gsum mi phyed rdo rje gsum 'grub shog
/ces pa'ang zab gsang 'di nyid kyi mnga' bdag kun mkhyen bla ma rin po che'i rdo rje'i gsung dang phyag bzhes gzhir bzhag
/kha gsal bltas chog nyid du blo gros mtha' yas pa'i sdes rje nyid kyi bzhugs gnas bkra shis 'chi med grub pa'i dga' tshal du bgyis pa dge legs 'phel ///
/
