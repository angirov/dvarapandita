\u0f01\u0f83:
dam chos snying po skor lnga las :
zhal gdams snying po 'dus pa bzhugs :
\u0f88\u0f88\u0f88\u0f88\u0f88\u0f88
sangs rgyas chos dang dge 'dun te :
skyabs gnas dkon mchog gsum la 'dud :
de yang gangs can ljongs kyi gnas mchog rnams las thugs gter zab mo sbas pa'i gnas brgyad kyi nang nas 
bstan pa'i btsas su bzhag pa'i mdzod lnga sgrom gsum gyi bcud dang ldan pa khams kyi nam mkha' mdzod kyi lho phyogs pad+ma rgyas pa'i gling du :
bdag lha sras ye shes rol pa rtsal gyis gu ru pad+ma 'khor dang bcas pa spyan drangs :
rin po che'i khri la bzhugs su gsol :
sku la dar zab sna tshogs dang :
zhal la bza' btung bzang po sna tshogs phul nas gsol ba btab pa :
kye hoHhoHsangs rgyas kun dang dgongs pa gcig :
yan lag drug cu'i gsung dang ldan :
thugs ni kun khyab nam mkha' 'dra :
'gro don dus las mi yol ba'i :
rje btsun o rgyan rin po che :
bdag la brtse bar dgongs su gsol :
phrin las rol pa sna tshogs kyis :
'gro ba yongs la bka' drin che :
khyad par bod yul zhabs kyis bcags :
lha 'dre thams cad dam la btags :
gtsug lag khang bzhengs zab chos bsgyur :
ma 'ongs don du gter mang sbas :
bka' drin che ba khyod las su :
lha sras bdag gis mi rnyed do :
yang zab bla ma'i sgrub skor gsum :
don 'dril gcig dang rnam pa bzhi :
yongs rdzogs bka' 'dus sgrub chen dang :
mkha' 'gro thugs kyi snying po sogs :
kha tshang don 'dril man ngag rnams :
sbas dang bton tshul spel ba'i thabs :
dgos pa'i don 'bras ji lta bu :
thugs rjes dgongs te bstsal du gsol :
zhes zhus pas :
gu ru rin po che dgyes pa'i 'dzum mdangs dang bcas te brtse ba chen pos bka' bstsal pa :
kye hoHhoHgson dang 'od gsal lha yi rigs :
mkhyen brtse'i bdag nyid lha sras lo tsA ba :
bdag gi thugs bskyed zab mo'i man ngag rnams :
nam mkha' mdzod la sogs pa'i sgrub gnas brgyad :
so so'i zhar las byung bzhin sbas pa dang :
'don pa'i skyes bu lha sras khyod nyid kyi :
thugs bskyed dag pa'i sprul pa sogs kyis 'don :
da lta'i yab sras rje 'bangs phal cher 'dzoms :
zab mo'i gter rnyed dang po nyams su blang :
de nas rim par tshod dang sbyar te spel :
zab chos spel ma drags la sdom ma drags :
dgongs pa nyams su blangs pas dngos grub thob :
bod khams bde ba'i dpal la spyod par byed :
khyad par lung bstan mdo byang nang du bstan :
don gyi mthar thug da dung ston par 'gyur :
yal bar ma dor yab sras rje 'bangs rnams :
spyi dang bye brag bdag gi gdams pa rnams :
zhib par bris la so so lhan cig sbos :
ma 'ongs las can 'phrad dus snying la brnag :
dgos pa med par phyogs tsam ma smra zhig :
lha sras nyid kyang dgung lo drug cu'i mthar :
'od gsal 'pho ba chen po'i sku brnyes nas :
'chi ba med par mi yul 'gro don mdzad :
sa rtags dus babs zab gter 'don pa'i tshe :
skal ldan rnams la rig pa bcug nas su :
smon lam dbang gis zab mo'i gter dang 'phrad :
thugs bskyed dbang gis 'gro don dpag med 'grub :
zhib par lung byang gzhan du gsal ltar mdzod :
ces bka' bstsal nas phyi nang gsang ba'i lung byang du ma phyag bris su bstsal te lha sras bdag gi yid tshims par gyur nas :
da dung bdag gis bskyang ba'i bod 'bangs rnams kyi bde sdug bstan pa'i 'phel 'grib spang blang phan thabs dang bcas pa ji ltar bgyi :
zhes gsol ba btab pas :
gu rus bka' bstsal pa :
e ma ho :
lha yi sras po ye shes rol pa rtsal :
yab mes rnams dang da lta'i bar dag tu :
bod khams rnams la bka' drin che bar mdzad :
da dung gdung rigs rnams kyis bod khams skyong :
mtha' nas mtha' ru chos rgyal yab sras kyis :
bod 'bangs thugs rjes mi gtang 'gro don mdzad :
brtse bas dgongs te bod 'bangs bde sdug sogs :
thugs la brnag kun zhus pa shin tu legs :
gdung rigs bdud kyi rgyal pos rkyen byas nas :
bod khams sdug la spyod pa'i 'go tshugs pas :
da lta'i dus ltar nam yang mi 'byung yang :
res bde res mi bde ba sna tshogs pa :
'gro ba rnams kyi bzang ngan spyod par rag :
chos rgyal chen po'i bka' yi gdams pa ltar :
phyi nang gsang gsum bod khams bde thabs rnams :
thugs bskyed rnam par dag pas zhib par sgrubs :
de bzhin bstan pa'i 'phel 'grib 'byung ba'i rkyen :
rab tu byung dang sngags pa'i sde gnyis kyi :
spyod pa bzang ngan ci byed de la rag :
de phyir mkhan slob gnyis kyi bslab bya ltar :
spang blang tshul bzhin bgyis na bstan pa 'phel :
bka' chems gsum po zhib par yi ger bris :
gter du sbos la smon lam yang yang thobs :
zhes pa la sogs pa'i bod khams bde thabs kyi chos bcu man ngag phra mo dang bcas pa bstsal zhing :
de la bka' chems rgyas bsdus 'bring gsum :
shin tu bsdus pa dang bzhi las :
snying por 'dus pa 'di lta ste :
rta lo dpyid zla ra ba'i tshes bcu la ra sa 'phrul snang gi gtsug lag khang chen por bdag gi yab rgyal po khri srong lde'u btsan gyis sras gsum blon 'bangs rnams bsdus te ma 'ongs pa'i bod 'bangs rnams la bka' chems zhib tu gdams shing :
rdo ring gi logs su btab pa dang :
yi ger bris te gter du sbas pa ni :
ma 'ongs bdag gi gdung rgyud la sogs pa'i :
bod khams skyong ba'i rgyal po byed pa rnams :
gdung rgyud ma bsnor yab mes lugs srol zungs :
ya rabs gzengs bstod ma rabs gnya' nas non :
ngan pa tshar chod phung byed med par gyis :
rgyal khrims gser gyi gnya' shing ljid la drang :
chos khrims dar gyi mdud bsdam khong slod la :
rgas par bkur bsti drin la lan bzang gsos :
mdza' la gzhung bzang nye la phyi thag srings :
khyad par dge ba bcu yi khrims bcas pas :
skye dgu 'dir bde phyi mar thar pa thob :
longs spyod spel zhing gsog pa chos la gtang :
bya ba byas dang nor yod don ldan 'gyur :
rab byung sngags pa'i sde gnyis dbu 'phang bstod :
'gro ba'i bde skyid rgyal ba'i bstan la rag :
thugs sgam bka' btsan rgyal po'i lugs srol yin :
mang por mi smra gcig gis don chen mdzod :
g.yem la ma dga' 'dzangs la srid spel ba :
rgyal po'i sri zhu btsun mo'i chos lugs yin :
rgyal po'i bka' khur 'bangs rnams byams pas skyong :
phyogs ris med pa blon po mkhas pa yin :
chos la dad cing ya rabs rgyal por bskur :
gang du gus 'dud mkhas pa lha 'bangs yin :
de ltar rgyal po gser gyi ri bo brjid :
sras yum blon 'bangs rin chen ri bran bzhin :
bkod legs g.yo med mtha' gru thabs kyis non :
de ltar tshul bzhin bgyis na bod khams bde :
de ni phyi yi bka' chems bzhag pa'o :
sa ma ya :
bod la bka' drin che ba bdag yin pas :
byas pa drin gzo mchod na rten 'brel legs :
bang so mchod pa yab mes bon gyi lugs :
phyag srol ma nub dkor cha rim par skyol :
da lta so so'i skye bo'i tshul 'dzin kyang :
phyi ltar mnga' 'bangs spel zhing bstan pa mchod :
nang ltar mdo sngags gnyis la mkhas par sbyang :
gsang ba bskyed rdzogs gnyis la drod thob pas :
phyi rabs rgyal pos nyams len de ltar gyis :
rten 'brel che bas sku gzugs legs par bzhengs :
bka' chems bsgrag cing de don tshul bzhin spyod :
mtshan nas 'bod cing gsol ba yang yang thobs :
nga nyid spyi bor bsgoms pas byin rlabs 'jug :
snying gar bsgoms pas lugs gnyis blo gros rgyas :
rang gsal btab pas srid zhi'i dpal rnams 'du :
de ni zab mo nang gi zhal gdams yin :
sa ma ya :
'jam dpal ngo bo chos rgyal nga nyid dang :
dbyangs can sprul pa ye shes mtsho rgyal gnyis :
yab yum 'khril sbyor bsgoms pa'i thugs ka ru :
'jam dpal yab yum bsgoms pa'i spyi gtsug tu :
gu ru pad+ma lha lcam yab yum sgoms :
zung 'jug bde ba'i sgra dang 'od zer gyis :
sgrib pa kun sbyangs 'phags mchod byin rlabs bsdus :
'gro ba'i sgrib sbyangs dag pa'i 'khor lor sgoms :
bde chen 'bar zhing shes rab rtsol med 'char :
khyad par lha snang 'od gsal dbyings su thim :
ma bcos gnyug ma'i ngang la bzhag pa'i tshe :
yid byed bral ba stong gsal zab mo'i don :
mngon du gyur pas 'jam dpal rdo rje 'grub :
de ni gsang ba'i snying thig zab mo 'o :
sa ma ya rgya rgya :
kha thaM:
gu h+ya :
dpal gyi bsam yas gtsug lag khang gi mdun du chos kyi khri chen po brtsigs pa'i khar mkhan po bo d+hi satwa bzhugs shing gaN+Di'i sgras bskul te dge slong dang dge tshul gyi tshogs 'dus pa rnams la zhal chems 'di gsungs so :
kye :
tshe dang ldan pa kun nyon cig :
ston pa'i so so thar 'di ni :
'gro ba rnams kyi mgon dang skyabs :
ston pa'i 'dul ba 'dzin pa rnams :
'gro ba rnams kyi mchod pa'i gnas :
tshe dang ldan pa nyams gyur na :
ston pa'i bstan pa 'jig par 'gyur :
'gro ba rnams ni bslu bar 'gyur :
nyams pa de dag ngan 'gror 'gro :
'khor lo'i mdo las bstan pa ltar :
bdud kyi las ni 'dir 'byung bas :
de ni kun gyis spang bya ste :
rgyal srid dag la dga' ba med :
dge slong rgyal po byed gyur na :
de ni bdud kyi las yin pas :
rgyal ba'i bstan pa 'jig pa'i rkyen :
longs spyod rnams la rung ba med :
zhal lce byed rnams phung bar 'gyur :
'dun na 'don pa byed gyur na :
dge slong pham zhing rgyal khrims nyams :
ston pa'i bstan la rma 'byin pa'i :
bdud kyi las te spang bar rigs :
bud med dag la rung ba med :
dge slong khyim la gnas gyur na :
khyim pa thams cad sun 'byin cing :
dge slong de ni nyes par spyod :
bdud kyi las te spang bar rigs :
so so thar pa'i mdo 'di ni :
ston pa mya ngan 'das 'og tu :
dge 'dun rnams kyi ston par gsungs :
'di la shin tu gus par gyis :
bya ba nyung la don nyung bas :
ston pa'i dam chos skyong bar gyis :
de ni phyi yi zhal chems so :
kye :
tshe dang ldan pa kun nyon cig :
ma 'ongs dus su dge sbyong rnams :
dge sbyong chos bzhi mi ldan pas :
khro ba rnams la slar khro bas :
dge slong pham pa'i rgyu ru byed :
gshe ba rnams la slar gshe bas :
rgyal ba'i bstan pa ris su chad :
rdeg pa rnams la slar rdeg pas :
dge slong g.yul du chas nas su :
ston pa'i bstan pa myur du bshig :
de ni bdud kyi dge sbyong yin :
bdud las rang gis mi shes pas :
zhal chems sgrogs shing bag yod kyis :
bzod pa dam pa brten pa dang :
dka' thub spong ba'i brtul zhugs kyis :
rtag tu dgon du gnas par gyis :
ma 'ongs tshe dang ldan pa la :
bar chad khong khro 'di 'byung bas :
spyod lam zhi zhing dul bar gyis :
ston pa'i bstan pa rin chen 'di :
gangs can ljong du ngas gsal bas :
bdag gi rjes su zhugs nas kyang :
ston pa'i bstan pa mchog tu zungs :
lha gcig khri srong lde'u btsan dang :
rje btsun pad+ma saM b+ha ba :
kho bo bo d+hi satwa yis :
bka' khrims bcas pa ji bzhin du :
tshe dang ldan rnams bya dgos so :
rgyal ba'i bstan pa nyams dma' zhing :
tshe dang ldan pa nyam thag na :
ston pa'i thugs rje bskul bar gyis :
nga la gsol ba yang yang thobs :
phyi ltar 'dul khrims legs par srungs :
nang ltar byang chub sems 'byongs nas :
gsang ba sngags kyi grub pa brnyes :
lcang lo can du mngon 'tshang rgya :
gsang ba'i bdag por dbyer med cing :
sprul pas bod kyi bstan pa skyong :
de phyir byin rlabs nges par 'jug :
bdag gis bslabs pa de bzhin du :
phyi ltar 'dul khrims ma nyams shing :
nang ltar byang chub sems sbyongs la :
gsang ba sngags kyi rim gnyis sgoms :
spyi+ir ni rgyal ba'i sku gsung thugs :
legs par bzhengs la bkur sti bya :
rten 'brel bdag gi sku bzhengs nas :
bka' chems bsgrags la sems bskyed bya :
mdun gyi nam mkhar spyan drangs la :
phyag 'tshal mchod bstod gsol 'debs na :
rnam dag tshul khrims legs par 'gyur :
rang gi snying gar gsal bsgoms pas :
byang chub sems mchog 'byongs par 'gyur :
dbyer med sku yi nga rgyal gzung :
dngos grub thob cing dge 'dun 'du :
de ni nang gi zhal chems so :
thams cad stong nyid ngang du gzhag :
gzugs nas rnam mkhyen bar dag tu :
thams cad rang bzhin med par gnas :
sems nyid gzung 'dzin gyis stong pas :
ris med bdag gzhan bral ba yi :
spros pa med pa'i ngang la zhog :
de ni gsang ba'i snying tig go :
sa ma ya :
yar lung dpal gyi khra 'brug gi gtsug lag khang chen por sngags 'chang pad+ma 'byung gnas kyis rje 'bangs rig sngags 'dzin pa thams cad bsdus te bka' bstsal pa :
kwa ye :
gsang sngags 'dzin pa'i rig 'dzin rnams :
dbang gis ma smin gsang sngags sgor ma 'jug :
smin byed dbang gi rtsa ba bla ma yin :
bla ma sangs rgyas dngos su ma mthong na :
de yi rgyud la yon tan mi skye bas :
gsang sngags dam tshig rtsa ba bla ma yin :
dam tshig med pas bsgrub pas 'grub mi 'gyur :
grub pa ma thob sngags pa'i grub mtha' med :
dang po bla ma mnyes pa gsum gyis bsten :
bar du sgom sgrub snying po bla ma bsten :
tha ma 'bras bu bla ma'i go 'phang thob :
bla ma ma 'grub yi dam 'grub mi srid :
bla ma ma mnyes mkha' 'gro ga la 'du :
dgongs pa ma 'grub chos skyong phrin las g.yel :
thun mong mchod pas mnyes par ma byas na :
thun mong dngos grub thams cad 'thob mi 'gyur :
zang zing bdog rgu tshang sprugs bla mar 'bul :
bla ma'i sku mnyes sku yi dngos grub thob :
bla ma'i gsung mnyes gsung gi dngos grub thob :
bla ma'i thugs mnyes thugs kyi dngos grub thob :
bla mar log lta rang nyid dmyal bar 'gro :
bla mar brnyas na rang nyid dman sar 'beb :
bla ma sangs rgyas dngos su mthong gyur na :
rang nyid sangs rgyas lta bur gzhan gyis bkur :
mos gus mthar phyin sa lam mthar phyin pas :
de phyir bla ma'i rnal 'byor mchog tu zab :
bla ma'i dam tshig mchog tu dag gyur na :
gsang sngags dam tshig thams cad ngang gis dag :
dam tshig gtsang bas bsam pa lhun gyis 'grub :
rigs bzang rgyud 'phel chos kyi longs spyod rgyas :
rtsol med zab mo'i don dam myur du rtogs :
da lta bzhugs dang slad nas 'byon 'gyur rnams :
bla ma'i dam tshig mchog tu bsrung bar gyis :
phyi nang gsang ba'i gdams ngag 'dir 'dus pas :
'di las zab pa'i zhal chems gzhag rgyu med :
mnga' bdag mchog dang bo d+hi satwa dang :
bdag gi zhal chems bzang po 'di rnams ni :
ma 'ongs don du zab mo'i gter du sbos :
sa ma ya :
de ltar bka' yi zhal chems 'di gsum dang :
bod la bka' drin che ba'i rje btsun gsum :
sgrub pa'i man ngag las tshogs zab mo rnams :
zab rgyas sku gsung thugs kyi gnas su sbas :
bod khams spyi yi bsod nams bzang por smin :
rten 'byung legs pas sa steng thon nas kyang :
gu ru pad+ma'i thugs kyi byin rlabs kyis :
yon mchod rje 'bangs skye srid sprul pa'i tshogs :
ma 'ongs gangs ri'i ljongs su dus gcig 'byung :
bod khams bde thabs rgya cher brtson pa yis :
rgyal ba'i bstan pa yun ring gnas pa dang :
mtha' bzhi'i kla klo ngang gis bzlog pa dang :
bod khams bde zhing skyid pa'i dpal thob nas :
bdag gi rgyal sras spyod pa rlabs chen rnams :
zab mo'i chos 'dir 'phrad nas don bsgrubs pas :
chabs cig lhun grub smon lam mtha' btsan pa :
de yi dus su 'byung bar the tshom med :
kun 'dus rgyas pa nam mkha' mdzod du sbas :
mdo byang lung bstan le'u bdun pa bzhin :
khams kyi phyogs su chos bdag nyer lnga 'dus :
dbus gtsang phyogs su sum cu thol gyis 'byung :
mnga' ris mon gyi yul nas nyer brgyad rnams :
dus gsum gzigs pa gu rus lung bstan bzhin :
nga yi skye ba'i tha ma de la 'dun :
phrin las chab srid 'phel na spel re ran :
bod khams yongs la phrin las khyab gyur pas :
de tshe bde thabs chos bcu'i dgongs don 'grub :
yal bar ma dor dam tshig sa ma ya :
zhes bka'i nan thag btab ste yi ge 'di bcas snying po'i gdams pa lnga :
bod la dge ba bon gyi tshe g.yang gi skor :
rtsa gsum sgyu 'phrul dra ba'i kha byang gi shog dril bcas :
lha sras bdag dang jo mo mtsho rgyal gnyis rdzu 'phrul gyis phyin te :
khams kyi dkar mo stag tshang seng ge bsam 'grub kyi ke'u tshang gi gsang phug gong ma'i sgo gdong du sbas pa'i tshe :
gu ru rin po che skad cig glog 'khyugs pa ltar byon nas shis pa brjod de rab tu gnas shing me tog gi char bsnyil :
smon lam rgya cher mdzad pas don dang ldan par nges so :
sa ma ya rgya rgya rgya :[ \u0f88\u0f88\u0f88\u0f88\u0f88\u0f88\u0f88 ]zab rgya :
gter rgya :
gtad rgya :
sprul pa'i gter chen mchog gyur gling pas bod khams bkra shis 'byung ba'i gnas kyi bye brag rong rme dkar mo stag tshang gi gu ru'i gsang phug gong ma'i g.yas gdong nas /
spyan drangs pa'i mchong shog brda'i yig rigs mi 'dra ba drug las phrin las 'gro 'dul dbang gi gnas mchog ri bo dbang zhu'i snying po zla gam dbang chen phug tu gtan la phab pa'i yi ge pa ni pad+ma gar dbang blo gros mtha' yas kyis bgyis pa dge legs 'phel ///
/
