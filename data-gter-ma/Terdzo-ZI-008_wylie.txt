thub dbang gnas brtan bcu drug gi shis pa brjod pa bkra shis skye ba lnga pa'i sgra dbyangs zhes bya ba /
oM swasti pra dz+nyA b+h+yaH
bkra shis yon tan bye bas brgyan pa'i sku //
dran pa tsam gyis phan bde'i re skong ba'i //
thub dbang sras kyis bskor ba'i mgon rnams kyis //
deng 'dir bkra shis bde legs mdzad par gyur //
bskal bzang sgron ma stong las pad dkar ltar //
cher bsngags thugs bskyed rmad byung don kun grub //
don gnyis bsam kun rdzogs byed bkra shis lha //
bkra shis des kyang deng 'dir bde legs shog
/sha rI'i bu ni shes rab can gyi mchog
/mo'u gal mthu stobs rdzu 'phrul 'gran zla bral //
shes rab stobs dpal skyed pa'i bkra shis lha //
bkra shis des kyang deng 'dir bde legs shog
/yan lag 'byung ni spos phor rnga yab 'dzin //
dgra bcom stong dang sum brgya'i 'khor gyis bskor //
'chal spyod dri ma gzhil ba'i bkra shis lha //
bkra shis des kyang deng 'dir bde legs shog
/ma pham pa ni mnyam gzhag phyag rgya mdzad //
dgra bcom brgya phrag gcig gi 'khor gyis bskor //
thos bsam yon tan 'phel byed bkra shis lha //
bkra shis des kyang deng 'dir bde legs shog
/nags na gnas ni sdigs mdzub rnga yab 'dzin //
dgra bcom stong dang bzhi brgya'i 'khor gyis bskor //
mi mthun gnod kun zhi ba'i bkra shis lha //
bkra shis des kyang deng 'dir bde legs shog
/'phags pa dus ldan gser gyi rna kor 'dzin //
dgra bcom stong dang chig brgya'i 'khor gyis bskor //
'khor 'du spangs rtogs stsol ba'i bkra shis lha //
bkra shis des kyang deng 'dir bde legs shog
/rdo rje mo'i bu sdigs mdzub rnga yab 'dzin //
dgra bcom stong phrag gcig gi 'khor gyis bskor //
don rnams 'grub par byed pa'i bkra shis lha //
bkra shis des kyang deng 'dir bde legs shog
/'phags pa bzang po chos 'chad mnyam gzhag mdzad //
dgra bcom stong dang nyis brgya'i 'khor gyis bskor //
don rtogs ting 'dzin grub pa'i bkra shis lha //
bkra shis des kyang deng 'dir bde legs shog
/gser gyi be 'u rin chen zhags pa 'dzin //
dgra bcom chen po lnga brgya'i 'khor gyis bskor //
gzungs dang spobs pa sbyin pa'i bkra shis lha //
bkra shis des kyang deng 'dir bde legs shog
/b+hA ra d+h+wa dza mnyam gzhag phyag rgya mdzad //
dgra bcom chen po bdun brgya'i 'khor gyis bskor //
ngan song 'jigs las sgrol ba'i bkra shis lha //
bkra shis des kyang deng 'dir bde legs shog
/bak+ku la ni gter gyi ne'u le 'dzin //
dgra bcom chen po dgu brgya'i 'khor gyis bskor //
longs spyod 'byor pa rgyas byed bkra shis lha //
bkra shis des kyang deng 'dir bde legs shog
/sgra gcan 'dzin ni rin chen prog zhu 'dzin //
dgra bcom stong dang chig brgya'i 'khor gyis bskor //
ltung gzhil chos kun rtogs byed bkra shis lha //
bkra shis des kyang deng 'dir bde legs shog
/lam phran bstan ni mnyam gzhag phyag rgya mdzad //
dgra bcom stong dang drug brgya'i 'khor gyis bskor //
nyon mongs sdug bsngal zhi byed bkra shis lha //
bkra shis des kyang deng 'dir bde legs shog
/bsod snyoms len pa glegs bam lhung bzed 'dzin //
dgra bcom stong phrag gcig gi 'khor gyis bskor //
sdug bsngal mtha' dag zhi ba'i bkra shis lha //
bkra shis des kyang deng 'dir bde legs shog
/'phags pa lam bstan chos 'chad glegs bam 'dzin //
dgra bcom chen po dgu brgya'i 'khor gyis bskor //
blo mchog spobs pa skyed pa'i bkra shis lha //
bkra shis des kyang deng 'dir bde legs shog
/klu yi sde ni bum pa 'khar gsil 'dzin //
dgra bcom stong dang nyis brgya'i 'khor gyis bskor //
'dod 'byung sdug bsngal zhi ba'i bkra shis lha //
bkra shis des kyang deng 'dir bde legs shog
/gnas brtan sbed byed chen po glegs bam 'dzin //
dgra bcom stong dang bzhi brgya'i 'khor gyis bskor //
lnga phrag rigs lam rtogs byed bkra shis lha //
bkra shis des kyang deng 'dir bde legs shog
/mi phyed pa ni byang chub mchod rten 'dzin //
dgra bcom stong phrag gcig gi 'khor gyis bskor //
don 'grub sdig pa zhi ba'i bkra shis lha //
bkra shis des kyang deng 'dir bde legs shog
/d+harma tA yis rnga yab bum pa 'dzin //
dgra bcom chen po lnga bcu'i 'khor gyis bskor //
gdul bya smin cing grol ba'i bkra shis lha //
bkra shis des kyang deng 'dir bde legs shog
/'phags pa hA shang bye ru rnam rgyal 'dzin //
gzhon mdzes byis pa bcu drug 'khor gyis bskor //
'gro ba dbang du sdud pa'i bkra shis lha //
bkra shis des kyang deng 'dir bde legs shog
/rgyal chen yul 'khor srung ni pi waM sgreng //
dkar phyogs dri za mang po'i 'khor gyis bskor //
phyi nang 'khrug rtsod zhi ba'i bkra shis lha //
bkra shis des kyang deng 'dir bde legs shog
/rgyal chen 'phags skyes po ni ral gri 'dzin //
dkar phyogs grul bum mang po'i 'khor gyis bskor //
dus min 'chi ba zlog pa'i bkra shis lha //
bkra shis des kyang deng 'dir bde legs shog
/rgyal chen spyan mi bzang ni sbrul zhags 'dzin //
dkar phyogs klu phrug mang po'i 'khor gyis bskor //
nor phyugs dngos grub spel ba'i bkra shis lha //
bkra shis des kyang deng 'dir bde legs shog
/rgyal chen rnam thos sras ni rgyal mtshan 'dzin //
'khor du dkar phyogs gnod sbyin mang pos bskor //
thun mong 'dod pa 'jo ba'i bkra shis lha //
bkra shis des kyang deng 'dir bde legs shog
/mchog gsum bden byin gdul bya'i yul la zhugs //
lha klu dga' bas dus bzhir shis pa sgrub //
mi dbang chos ldan dge bcu'i dpal 'byor rgyas //
rdzogs ldan lang tsho dar ba'i bkra shis shog
/mkhas grub bshes gnyen du mas phyogs kun khyab //
rigs bzang blo gsal khrims ldan 'du ba rgyas //
bla slob rten 'brel bshad sgrub chos phyogs 'grigs //
lung rtogs bstan pa rgyas pa'i bkra shis shog
/mkhas pa'i rnam dpyod grags dkar sa gsum khyab //
grub pa'i nyams rtogs brtul zhugs rtsal chen rdzogs //
kun kyang bstan la phyag bzhes gcig tu dkar //
theg mchog bstan pa dar smin bkra shis shog
/mchod gnas yon tan 'byor ldan yid dbang 'phrog
/'byor ldan nor gyis mchod 'os mnga' thang bskyed //
yon mchod rten 'brel theg chen lam du gcig
/don gnyis bsam pa 'grub pa'i bkra shis shog
/rten 'brel chos kun stong nyid ngo bor mnyam //
stong pa'i rang mdangs rten 'byung sgyu mar shar //
zung 'jug ngo bo rnam thar bzhi ru zlum //
rtsol med lhun gyis grub pa'i bkra shis shog
/ces pa'ang me rta lo gsar tshes chos 'phrul zla ba'i tshes bzang rgyal dang phur bu'i sbyor ba phun sum tshogs pa'i nyin rang gnas bkra shis 'chi med grub pa'i dga' tshal du 'jam dbyangs blo gros rgya mtshos bris pa bkra shis kyi snang ba chen pos phyogs kun tu khyab pa'i rgyur gyur cig gu
/dge'o //
dge'o //
dge'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
