@#//
mdo lung chen po lnga'i dgongs pa phyag rgya gcig pa'i don dbang gi cho ga lung chos bdud rtsi'i zhun thigs zhes bya ba bzhugs so //
na mo gu ru shrI he ru ka ya /
'khor 'das thams cad phyag rgya gcig tu rdzogs //
kun gyi spyi dpal 'gro drug thugs rjes sgrol //
bcom ldan che mchog mngon rdzogs rgyal po nyid //
rdo rje bla ma'i gar gyis rol la 'dud //
de sgrub rgyun gyi rnal 'byor ni //
srid pa gsum na rnyed dka' ba'i //
smin byed grol ba bzhi ldan 'di //
blo ldan mchis na don gnyer 'os //
gsang chen nges pa'i thig le'i yang bcud kyi smin byed bdud rtsi'i snying po don du gnyer ba'i skal ldan rjes su gzung bar spro na /
gnas dben par dur khrod chas kyis brgyan te gung du rten bkram pa'i mdun /
stegs bu'i steng maN+Dal me tog gi tshom bu mthing nag gcig bkod pa'i dbus su khri'u la bum pa so lnga'i bcud ldan mgul chings mthing nag can gyi khar /
thod pa mtshan ldan chang dang chos sman sbyar bas bkang ba bzhag pa la /
me long sin+d+hu ra brdal te e waM bris pas bkab pa'i steng shel rdo bzhag la dar gur phub /
bum pa'i kha rgyan gseb sku tsaka btsugs pa'ang len bder bzhag
/mdun rgyab gang bder dpal gtor /
g.yas g.yon sman raka
/spos me tog mar me dri chab ste bzhi bsnol cha bzhi phyogs bzhir bsham /
las bum tshogs mchod sogs 'du bya'o //
de nas dbang don sgrub mchod ni /
brgyud pa'i gsol 'debs sogs sngon du 'gro bas /
rgyun gyi rnal 'byor phyag rgya gcig pa'i dbu'i bka' bsgo nas mthar chags su gtang zhing dkyil 'khor bdag mdun dbyer med du bskyed la /
bstod bshags 'dod don dam bca'i bar btang /
de nas mdun dkyil gyi go sar dzapa? khang phyes te dmigs pa'i 'phro 'du gsal btab la ru lu'i bzlas pa ci 'grub bya /
bum bzlas zur du spro na gsal 'debs spyi mthun dang gzungs thag blangs la ru lu bzla /
las bum kro d+hI shwa rI'i sngags kyis brlab /
mthar /
e ma ho :
chos kun sku la rdzogs pa sogs kyis gzhi bstod dang /
hU~M:
ye nas gnyis med sogs kyis bshags pa 'bul /
bum lha 'od zhu bya /
rig pa'i me tog dor la gnang ba nod do //
de nas dbang gi thog mar zung du ma gyur pa'i slob ma rnams khrus nas dbyung /
bgegs gtor gtang /
bka' bsgo zhing bgegs bskrad la srung 'khor bsgom /
maN+Dal bkye bsdu /
sems bskyed gsal btab la /
de'ang 'bras bu lam byed gsang sngags rdo rje theg pa'i snying po nang pa thabs kyi rgyud la'ang rgyud lung man ngag gi rim pa gtsor bton par byed pa'i yo ga rnam pa gsum du dbye ba las /
snod bcud thams cad dbyings dang ye shes gnyis su med pa'i dkyil 'khor du rang shar bar blta zhing rtsa rlung thig le'i rnal 'byor la brten nas bde stong zung 'jug gi ye shes lam du byed pa lung a nu yo ga'i gsang ba zab mo /
sangs rgyas thams cad kyi dgongs pa 'dus pa'i mdo gtso bor gyur pa'i mdo lung chen po lnga'i dgongs pa dang 'brel ba'i smin grol gyi rim pa zab la rgya che ba rnams bod yul gyi ljongs 'dir /
dpal he ru ka dngos o rgyan gyi slob dpon chen po rdo rje thod phreng rtsal dang /
sa gsum pa 'od byed la bzhugs pa'i gnubs chen sangs rgyas ye shes rin po che rnams kyi bka' drin las byung zhing /
deng sang du'ang bka' ma'i dbang gi chu bo'i rgyun ma nyams par bzhugs pa las /
gter ma'i phyogs su rjes mthun pa'i lam gyi rim pa tsam las a nu rang rkang tshugs pa'i chos sde sngon chad ma byon kyang /
sangs rgyas kyi thugs rje la 'phel 'grib dang phyogs lhung ma mchis pas zla gzugs dang chu snod kyi nyer len bzhin du /
gdul bya'i yul dang 'dul byed rkyen gyi rten 'brel tshogs pa las /
lha sras dam 'dzin chos kyi blo gros kyi rnam 'phrul rtsod bral sprul pa'i gter chen 'gro 'dul 7mchog gyur bde chen gling pas rgyud lung man ngag rang skad kyi grub mtha' slong ba'i zab chos ngo mtshar rmad du byung ba mang du spyan drangs pa las /
skabs su babs pa mdo'i lung chen po lnga'i dgongs bcud rgyun gyi rnal 'byor snying por dril ba phyag rgya gcig pa 'di ni mdo khams gnas chen nyer lnga'i nang tshan /
yon tan phrin las kyi gnas mchog seng chen gnam brag nas dam chos shog sde drug pa spyan drangs pa'i skabs su /
gu ru rin po che dang gnubs chen po'i phyag dpe gsang ba'i glegs bam mkha' 'gros dngos su bstsal pa las zhal bshus pa'i ngo mtshar dang byin rlabs kyi tshan khas khyad par du byas pa ste /
de lta bu'i smin byed kyi rim pa bsgrub pa la sogs kyis mtshams sbyar nas maN+Dal 'bul du gzhug
/mtshams sbyor spyi mthun byas la /
A khaM bI ra hU~M gis gdong g.yogs /
'bru gsum gyis me tog sbyin /
de nas thal mo me tog dang bcas pas gsol ba 'debs pa 'di'i rjes zlos /
khrag 'thung gtso bo khyod la 'dud //
thar pa chen po bdag 'dod de //
de nyid dam tshig rim pa rnams //
mgon po dpa' bor skyabs gsol te //
theg chen khang par gzhug pa dang //
mkhyen rab ye shes bdag la stsol //
lan gsum /
zhes gsol ba btab pa la snod du rig nas bka'i gnang ba byin par mos shig
/bu 'dir shog cig ci bde ba'i //
las spyod rim par 'gro ba dang //
sku gsung thugs kyi rdo rje gzung //
rdzogs pa'i ye shes bde chen la //
dmigs pa med par gnas phyir du //
ser sna spangs pa'i dang yid kyis //
gtong zhing rang sems brtan par gzung /
khro rgyal chen po'i dbang rdzogs sbyin //
thog mar rgyud dag par bya ba'i slad du /
bla ma dang gnyis su med pa'i khrag 'thung kun gyi spyi dpal chen po he ru ka mngon rdzogs rgyal po rab 'byams dkyil 'khor kun 'dus su bzhugs pa la /
sems can thams cad sangs rgyas kyi sa la bsgral ba'i ched du phyag 'tshal zhing mchod pa 'bul ba sogs yan lag bdun gyis gsag sbyong spel gsum bgyi 'o snyam pas don re re nas gsal thobs la 'di'i rjes zlos /
e ma bde gshegs snying po 'dren pa'i gtso :
ye nas dag la dmigs su med pa la :
phyag mchod la sogs yan lag ma mchis kyang :
'phral rtog bsal zhing tshogs gnyis rdzogs pa'i phyir :
ngo bo ka nas dag pa chos kyi sku :
rang bzhin gsal ba lhun grub longs spyod rdzogs :
thugs rje sna tshogs snang ba sprul pa'i sku :
sku gsum bdag nyid chen por phyag 'tshal lo :
ngo mtshar kun bzang mchod sprin bsam mi khyab :
'du 'bral med pa'i ngang du mchod pa 'bul :
ye nas gnyis med chos skur dag pa la :
ma rig dbang gis sgro dang skur btab ste :
bde dang sdug bsngal sna tshogs snang bar gyur :
de bzlog phyir na rgyal ba'i dam mnos te :
de las 'gal bar gyur pa ci mchis bshags :
'gro ba kun la bde bar gshegs pas khyab :
rang rig byang chub sems su rjes yi rang :
ngo bo gcig la so sor ma 'dres dgu :
zab la rgya che'i chos kyi 'khor lo skor :
gzhi dang 'bras bu dbye ba med pa las :
lam du bgrod rgyu med par bzhugs su gsol :
bsod nams ye shes tshogs gnyis gang rdzogs pa :
'khor 'das dmigs mtha' bral ba'i ngang du bsngo :
e ma ho bla mas gzung du gsol :
lan gsum /
lam gyi stegs su gyur pa'i theg rim rnams las gong du 'phags te bla med thun mong ma yin pa'i theg par gzhug cing bslab pa'i gnas rjes su gdams pa 'di la gsan 'tshal /
'khor ba thabs kyis rang sangs spang ba'i phyir :
ye nas ma bcos gnyug ma'i rang bzhin la :
ngo bo gsal ba'i cha 'di ma rtogs pas :
theg pa'i rnam pa sna tshogs cir yang byung :
'khor ba'i rang bzhin ci yang mi sems pa :
ma rig skye bo rnams la snying re rje :
dge ba'i blo skyes lha mi'i theg pa yang :
'khor ba'i rang bzhin nyid las ma 'phags so :
log par rtog pa'i mu stegs rigs gsum rnams :
lta bar byed kyang rtag chad gnyis su lhung :
sems 'dul la brtson nyan thos theg pa yang :
'phags sar bzhugs kyang gang zag nyid la gol :
gzhan phan byang chub sems kyi theg pa rnams :
bdag gnyis rtogs shing tshogs gnyis rab rdzogs kyang :
bla na med pa'i rang bzhin ma rtogs so :
chos kun rigs gsum lta ba kri ya yang :
kun rdzob sngags dang phyag rgya nyid du gol :
snang srid rigs bzhir lta ba u pa yang :
shes bya'i sgrib pa rnam par ma dag go :
rdo rje dbyings su lta ba'i rnal 'byor yang :
ji bzhin nyid du snying po'i don ma lon :
yang dag nyid du 'jug pa'i sgo dam pa :
rnal 'byor chen po ma hA yo ga ste :
snying po bla med lung gi dkyil 'khor 'di :
rtsa rlung khams rnams rnam par dag pa'i dal :
'di ni bshad kyis bla na med par nyon :
khams drug dag pa rdo rje'i lus mchog 'di :
bde bar gshegs pa'i dkyil 'khor nyid du ltos :
de ltar bsgos pa'i don bzhin theg pa 'og ma'i bslab gzhi mtha' dag gong ma bla na med par yongs su rdzogs pa'i tshul gyis gzung ste /
lha dang slob dpon mi spang zhing rang lus rgyal ba'i dkyil 'khor du blta ba sogs khyad par gyi dam tshig rnams tshul bzhin du bsrung bar bgyi'o snyam pas 'di'i rjes zlos /
bder gshegs slob mar bcas pa bdag la dgongs :
byang chub sems dpa'i bla ma bdag la dgongs :
rang rig rgyal po dpal chen bdag la dgongs :
'dren pa'i bdag nyid dkyil 'khor gtso bo dgongs :
bdag gis bla na med pa'i don rtogs phyir :
theg pa bdun po'i lta spyod phugs bkrol zhing :
theg pa'i rtse mo'i yang dag don rtogs phyir :
so so thar dang byang chub sems dpa'i bslab :
gsang sngags phyi nang dam tshig gang gsungs pa :
'og ma thams cad gong ma'i klong chub par :
gong nas gong 'phel bdag gis blang bar bya :
'jig rten kun gyi gshed ma kun 'dus te :
bdag gi lus 'di dum bu stong gtubs kyang :
thar pa'i srog 'dzin bla ma de yi yum :
byang chub sems dang bslab pa shes rab dang :
yi dam rgyal ba khyod ni yongs mi spang :
khams drug ldan pa rdo rje'i lus mchog 'di :
yi dam rgyal ba'i dkyil 'khor rdzogs par blta :
lan gsum /
de nas ye shes pa dbab pa'i slad du khyed rang rnams lus ngag yid gsum gnad legs par gcun la dmigs pa rtse gcig tu gyis shig
/snang srid dag pa rgyal ba'i zhing khams su gdod nas rdzogs pa'i dbus su pad+ma nyi zla dregs pa'i gdan la hU~M mthing nag las khyed rang rnams skad cig gis dpal chen he ru ka mthing nag rdo rje dang dung khrag bsnams shing rang 'od kyi yum la 'khyud pa /
gar dgu'i nyams dang ldan cing dpal dang dur khrod kyi chas rnams kyis brgyan pa'i thugs kar hU~M yig mar me ltar 'bar ba la sems gtod cig
/slob dpon gyi thugs ka nas 'od zer mkha' dbyings khyab par 'phros /
phyogs bcu'i rgyal ba zhi khro'i dkyil 'khor rab 'byams rnams kyi thugs rgyud bskul /
thams cad kyang dpal chen mngon rdzogs rgyal po'i sku gsung thugs kyi phyag rgya yig 'bru 'od zer gyi rnam par kha char bu yug 'tshubs pa bzhin byon nas khyed rang gi snying ga'i hU~M yig la thim par mos shig
/spos rol dbyangs bcas bab drug 'das bzhi ma'i mthar /
ru lu la /
dz+nyA na A be sha ya a AH
btags pa brjod la byin dbab /
tiSh+Tha badzras brtan par bya /
me tog gi cod pan lhag pa'i lha la phul ba'i mos pas sngags 'di'i rjes zlos bcas 'dor bar zhu /
pra tIts+tsha badzra hoH
zhes dor /
de nyid dbang rtags kyi tshul du spyi bor byin par mos shig
/oM AHhU~M/
zhes mgor bzhag
/de nas mig dbye bar gsol ba 'debs pa 'di'i rjes zlos /
dri med rang byung rig pa'i ye shes 'di :
ma rig glo bur dri ma'i kun brtags kyis :
yongs su bsgribs pa rgyal bas bsal nas kyang :
rig pa'i ye shes dkyil 'khor mthong bar mdzod :
slob dpon gyi thugs ka nas 'phros pa'i ye shes 'od zer gser gyi thur ma lta bus ma rig pa'i sgrib g.yogs skad cig gis bsal bar mos shig
/bde gshegs rgyal ba rnams kyi mdzad pa bzhin :
thabs la mkhas pas byang chub sems kyi thabs :
shes rab dbyer med zung 'jug thur ma yis :
kha sbyor shes rab rtsa yi ma rig dbye :
zhes gdong g.yogs bsal /
de ltar dag pa ye shes kyi spyan dri ma med pa thob pas dpal chen mngon rdzogs rgyal po phyag rgya gcig pa'i rten dang brten par bcas pa mngon sum bzhin mjal bar mos la dad spro skyed cig
/bde gshegs snying po'i dkyil 'khor chen po 'di :
bde ba chen po'i rang bzhin las ma 'das :
mthong ba'i mod la bskal 'bum sdig sgrib 'dag :
lam gyi ye shes ma lus thams cad rdzogs :
de rnams kyis sngon 'gro 'jug pa'i chos rnams grub nas /
dngos gzhi dbang bskur zhu ba'i yon du dmigs te maN+Dal phul /
gsol ba 'debs pa 'di'i rjes zlos /
bde gshegs sras bcas rgyal ba'i tshogs ma lus :
bdag cag rig 'dzin rnams la nye bar dgongs :
dkyil 'khor chen po 'di la bdag gzhug ste :
go 'phang mnyam pa'i dbang mchog bstsal du gsol :
lan gsum /
bkra shis dbang gi bum pa zla gam smug nag kha sbyor du gsal ba phyi snod thams cad thabs dang shes rab mnyam pa'i brdas phyi dbang phan pa'i chu bo /
nang du dpal chen mngon rdzogs rgyal po yum kro d+hI shwa rI dang mnyam par sbyor te bzhugs pa nang bcud skye 'gro thabs shes zung du 'brel ba'i brdas nang dbang 'byung ba'i chu bo /
yab yum sbyor ba'i dkar dmar byang chub sems kyi chu rgyun snod bcud thams cad byang chub sems su ro mnyam pa'i brda'i dbang gis sgrub dbang grags pa'i chu bo bcas cig car du rdzogs par mos shig
/bum pa kha rgyan sku gzugs bcas pas dbang bskur zhing bum chu sbyin la /
snod bcud rdzogs pa'i bkra shis bum pa nang :
zla gam smug nag dkar dmar kha sbyor ni :
snod kyi thabs dang snod kyi shes rab tshang :
phyi snod thabs dang shes rab dkyil 'khor du :
rtogs phyir zla gam bum pa'i dbang bskur ro :
theg dgu rdzogs pa'i phyag chen he ru ka :
mngon rdzogs rgyal po dpal chen kun gyi gtso :
gnyis med dgyes yum kro d+hI shwa rI ma :
thabs dang shes rab zung 'jug sku mnga' ba :
bcud kyi sems can pho rnams thabs kyi cha :
mo rnams thams cad shes rab nyid kyi dbyings :
bcud kyi sems can 'gro ba pho mo rnams :
thabs shes lha dang lha mor rtogs pa'i phyir :
dpal chen yab yum gnyis kyi dbang bskur ro :
yab yum gnyis med mnyam sbyor byang chub sems :
dkar dmar rgyun mchog bum pa'i nang du 'khyil :
'jig rten phyi yi snod dang nang gi bcud :
thabs shes byang chub sems su rtogs bya'i phyir :
bkra shis bum pa'i bcud kyi dbang bskur ro :
zhes dang ru lu brjod /
des phyi nang sgrub pa gsum gyi brda' mtshon pa'i dkyil 'khor du dbang gi chu bo gsum thob /
las sgrib dang lus kyi dri ma bkrus /
a nu yo ga man chad kyi theg pa phyi nang gi chos rnams nyan bshad sgrub pa la dbang /
sgom lam lung chen thob pa dang mthar lam dang po rtsal chen rdzogs pa dang gnyis pa bde ba chen po'i rnal 'byor gsum dang /
mi slob lam sku rdo rje mngon du byed pa'i skal pa can du byas so //
ban+d+ha zla gam lcang lo can gling lnga 'dus pa byang sems dkar dmar gyis bkang ba'i brdas /
rang lus zla gam dbang gi pho brang du rtsa khams 'khor lo'i gdan du rlung lnga dbu mar thim nas dkar dmar thig le thabs shes e waM zung 'jug gi phyag rgya bde stong 'gyur med gsang ba'i dbang rdzogs par mos shig
/ban+d+has dbang bskur zhing bdud rtsi khar sbyin la /
phung po zla gam gzhal yas la rtogs phyir :
zla gam b+han+d+ha 'bar ba'i dbang bskur ro :
rtsa khams 'khor lo'i gdan du rtogs bya'i phyir :
lcang lo gyen du 'khyil ba'i dbang bskur ro :
rlung lnga dbu ma'i dbyings su bstim pa'i phyir :
gling lnga dbus su 'dus pa'i dbang bskur ro :
thig le dkar cha yab tu rtogs bya'i phyir :
bdud rtsi byang sems chang gi dbang bskur ro :
thig le dmar cha yum du rtogs bya'i phyir :
rak+ta pad+ma rak+ta'i dbang bskur ro :
thabs dang shes rab gnyis med rtogs bya'i phyir :
yab yum khams gnyis 'dres pa'i dbang bskur ro :
a las e byung bde drod 'bar bar shog :
haM las waM byung bde ba rgyas par shog :
e baM gnyis med bde stong rtogs par shog :
ru lu brjod /
dwangs pa'i me long gzugs brnyan snang stong du 'char ba la sin+d+hu ra'i dkyil 'khor e waM yig 'brus brgyan pa'i brdas /
bde skyed rig ma lha sku snang stong sgyu mar rtogs pa'i chu skyes dang thabs shes su 'brel bas /
rgyu kun rdzob thig le 'pho med du bcings pa'i bde bas 'bras bu don dam ye shes kyi thig le mngon du byed pa shes rab ye shes kyi dbang bskur rdzogs par mos shig
/me long snying gar gtad cing sin+d+hu ra byugs la /
bde ba skyed pa'i yum mchog mkha' 'gro ma :
lha ru rtogs shing lha yang sgyu mar mthong :
me long shes rab chen po'i dbang bskur ro :
kun rdzob thig le ar la gtad nas kyang :
don dam thig le bskyar la 'don pa'i phyir :
shes rab yum gyi mkha' dbyings la mtshon pa'i :
sin+d+hu e waM gnyis kyi dbang bskur ro :
lus kyi bde ba sems la 'char bar shog :
bde ba so sor rtog pa'i ye shes la :
gnyis su med par mdung tshugs rtogs par shog :
ces dang ru lu brjod /
shel gyi ngo bo babs kyis dri ma med pa gzhi ka dag
/rang bzhin mdangs rtsal 'ja' 'od lam lhun grub kyi snang ba /
de gnyis kyang tha dad med par zung du 'jug pa nyams len gyi gnad du ngo sprod pa bzhi pa'i dbang rdzogs par mos shig
/shel rdo la 'ja' tshon shar bar byas la /
gzhi la bde ba chen po ka nas dag :
ye nas dri med shel gyi dbang bskur ro :
bde chen mdangs rtsal lhun gyis grub pa'i phyir :
ye nas lhun grub 'ja' yi dbang bskur ro :
ngo bo rang bzhin gnyis su med pa'i phyir :
'ja' shel gnyis su med pa'i dbang bskur ro :
rig pa rtsal gyi dbang don zhib tu bkrol nas ngo sprod pa rdo rje'i tshig rkang la legs par gsan 'tshal /
a ho ye :
gzhi ni ka nas dag pa la :
rang bzhin gsal ba'i cha de la :
'khrul dang ma 'khrul khyad par yod :
rtogs pa rnams kyi ye shes yin :
ma rtogs rnams kyi rnam shes yin :
yul dang dbang pos mtshams sbyar te :
'khrul pa'i 'khor lor 'khor ba yin :
ngo bo dwangs gsal rnyog med la :
rang rig byang chub sems su 'dogs :
yul la zhugs pa'i rnam shes la :
'khrul pa'i sems su btags pa yin :
thabs shes mnyam par sbyor ba'i tshe :
rig pa gnad du ma gcun pa'i :
rnam rtog sna tshogs sems yin la :
rig pa gnad la gcun pa yi :
bde stong dbyer mi phyed pa yi :
dmigs med brjod bral myong ba can :
gtsang rtag bde ba 'di kho na :
rang rig byang chub sems yin no :
rang rig nam mkha' dri med ltar :
sems ni khu rlangs ser bu 'dra :
nam mkha'i klong du 'byung lags kyang :
nam mkha' las ni byung ba med :
nam mkha' las kyang ma 'das so :
glo bur snang ba'i chos thams cad :
rtag pa min te nam mkhar thim :
kun kyang dngos po'i chos min no :
gang las ma byung ma skyes so :
'di ni kun bzang dgongs klong ngo :
rgyal ba rnams dang dgongs pa gcig :
tshul bzhin rtogs par bya ba 'o :
zhes gsungs pa'i don la rtag tu rnal 'byor du bya bas rtogs goms gding khel du mdzad par zhu /
de rnams kyis kun rdzob dang don dam byang chub sems kyi dkyil 'khor du gsang dbang rdzogs pa'i chu bo gsum thob /
nyon shes bag chags kyi sgrib pa dang /
ngag yid 'pho ba'i thig le'i dri ma 'khrud /
a nu yo ga thun mong min pa'i gsang ba nyan bshad sgrub pa la dbang /
mthar lam gsum pa lhun gyis grub pa'i rnal 'byor dang /
mi slob gsung thugs ye shes rdo rje rnams mngon du byed pa'i skal pa can du byas so //
zhes rtogs pa bskyed la me tog 'thor zhing shis pa brjod /
dam tshig bsgrag gzung phyin gyi dbang gi rjes chog spyi ltar bya /
slob dpon gyis tshogs kyi dkyil 'khor sngags kyis gsal gdab cing byin rlabs nas brtsam /
lhag chog gi bar du gtang /
spro na gtor skyong rdo rje bkod pa ltar bya /
mchod bstod nongs bshags lugs 'dir dmigs bsal ma gsungs kyang /
bor ma nus na spyi ltar byas pa la 'gal ba med cing /
bsdu ldang shis brjod kyi bar yang rdo rje bkod pa dang mtshungs so /
khams gsum sgrol mdzad dpal chen gzi brjid kyis //
rtog 'khrul 'gro kun ma rig gnyid sad de //
ye shes dgu klong nyi ma snying la shar //
bya rtsol bral ba'i dbyings su 'ub chub shog
/tshul 'di'ang smin grol gnyis ka khungs btsun zhing khyer bde ba'i zab chos snga na med pa dus zhabs kyi rig pa 'dzin pa yongs kyi snying gi bcud du 'os par mthong nas mtshams sbyor mdor bsdus 'chi med bstan gnyis g.yung drung gling pas rdzong shod bde gshegs 'dus pa'i pho brang chen por bgyis pa dge legs 'phel ///
/
